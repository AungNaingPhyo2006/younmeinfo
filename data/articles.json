{
  "articles": [
    {
      "id": "1",
      "title": "ဘဝချမ်းသာအောင်နေနည်း",
      "excerpt": "ဘဝချမ်းသာအောင်နေနည်း လိုရင်းကိုသာ ရှင်းရှင်း ပြောပါမယ်။ မိမိ၏ စိတ်ကို ရှင်းရှင်းထားနေပါ။ စိတ်ရှင်းနေလျှင် ချမ်းသာပါတယ် ။",
      "time": "Friday, December 12, 2025",
      "author": "တောင်တန်းသာသနာပြုဆရာတော်ဘုရားကြီး ဦးဥတ္တမသာရ",
      "body": [
        " မိမိစိတ်အာရုံထဲမှာ ရှုပ်ထွေးနေတဲ့ အကြောင်းအရာတွေ ဝင်ရောက်မလာစေနှင့်။ လက်ခံမထားနှင့်။",
        "စိတ်ရှင်းရှင်းထားလို့ နေသား ကျလာပြီဆိုရင် ရှုပ်ထွေးစေတဲ့ သူတပါး အကြောင်းအရာရော ပတ်ဝန်းကျင် အကြောင်းအရာရော စိတ်ဝင်စားခြင်း မရှိပါ။သန့်ရှင်းစွာ ထားလေ့ရှိတဲ့ အိမ်ဝင်း တလင်းပြင်ပေါ်မှာ သူတပါးက အမှိုက်သရိုက်လာပစ်ထားလျှင် လက်ခံထားချင်စိတ် မရှိသလို မိမိ၏ စိတ်အာရုံထဲမှာ သူတပါးက စိတ်ရှုပ်စရာ အကြောင်းတွေ လာပြောသွားသော်လည်း ကိုယ်က လက်ခံ သိမ်းပိုက်ခြင်း မရှိလျှင် ရှုပ်ကျန်ရစ်မည် မဟုတ်ပါ။ အရှုပ်မခံပါနှင့်။",
        "ချမ်းသာခြင်းဟူသည်  ကိုယ်ချမ်းသာခြင်းနှင့် စိတ်ချမ်းသာခြင်းဟူ၍ နှစ်မျိုးရှိရာတွင် စိတ်ချမ်းသာမှုသာလျှင် ချမ်းသာမှု အစစ်အမှန် ဖြစ်တယ်။",
        "မေတ္တာသာ ထားနိုင်မယ်ဆိုရင် သံသရာလည်မှာကိုတောင် မကြောက်နဲ့။ (မေတ္တာအာနိသင် တရားတော် မှ ကောက်နှုတ်ချက်)",
        "မိမိလုပ်ခဲ့တဲ့ မကောင်းမှုကို ဘယ်ဘုရားသခင်ကမှ ပေါ့သွားအောင် လုပ်မပေးနိုင်ဘူး။ ကိုယ့်ဟာကိုယ်လုပ်ယူမှ ရတယ်။ လုပ်ယူလျှင် ရတယ် ။ ဒီနည်း ဗုဒ္ဓဘာသာ မှာသာ ရှိတယ် ။ ",
        "အဲဒီကံတွေက ဘာတွေလဲဆိုတော့ အချုပ်အားဖြင့် မဟဂ္ဂုတ်ခေါ်တဲ့ အပ္ပနာ စျာန်ဆိုက်အောင် မြင့်မြတ်တဲ့ ဘာဝနာ ၊ အာနာပါနဘာဝနာတွေ  လောကမှာ အထက်ဆုံးကံတွေလို့ မှတ်ကြ။ တစ်ဆင့်တက်ပြီး လောကုတ္တရာ သမုစ္ဆေဒဆိုက်အောင် အပြတ်ဖြတ် ပယ်သတ်နိုင်တဲ့ ဝိပဿနာ ဘာဝနာ မဂ်ကုသိုလ်ကံတွေ။ ဒီကံတွေဟာ လောကကြီးထဲမှာ နေချင်နေ ၊ လောကထဲက ထွက်ချင်ထွက်၊ အမြဲတမ်းကို လက်ကိုင်ထားရမယ့် အထက်မြတ်ဆုံး ကံ လက်နက်ကြီးတွေပဲ ။",
        "တစ်ကြိမ်လုပ်ထားဖူးလျှင် အခြေခံရပြီလို့မှတ်ရမယ်။ သင်္ခါရတရားတို့သည် ဘာမှ အမြဲ မရှိကြပါလားလို့ သိလာမြင်လာခဲ့တာ များရင် သံသရာဝဋ်ဆင်းရဲကို ငြီးငွေ့ပြီး နိဗ္ဗာန်ရောက်နိုင်တယ်။ (ကမ္မနိယာမ တရားတော် မှ ကောက်နှုတ်ချက်)"
      ],
      "images": []
    },
    {
      "id": "2",
      "title": "စိတ်ဓာတ်တွေ ညစ်နွမ်းနေသမျှ အားလုံးဟာ ညစ်နွမ်းနေမှာပဲ",
      "author": " ပါမောက္ခချုပ်ဆရာတော် ဒေါက်တာ အရှင်နန္ဒမာလာဘိဝံသ",
      "excerpt": "ဘုန်းကြီးတို့ရဲ့ စိတ်တွေကိုကြည့် - လောဘဖြစ်လိုက်၊ ဒေါသဖြစ်လိုက်၊ မောဟဖြစ်လိုက်၊ အာရုံအားလျော်စွာ မာန်မာန တွေဖြစ်လိုက်၊ ဣဿာတွေဖြစ်လိုက်၊ မစ္ဆရိယတွေဖြစ်လိုက်နဲ့၊ စိတ်ထဲမှာ အညစ်အကြေးတွေ လှည့်ပြီးတော့ ဖြစ်နေတယ်၊ ",
      "time": "Monday, December 22, 2025",
      "body": [
        "စိတ်ဓာတ်တွေ ညစ်နွမ်းနေသမျှ အားလုံးဟာ ညစ်နွမ်းနေမှာပဲ၊ စိတ်ဟာ ဖြူစင်မှုမရှိဘူး၊ စိတ်မှာ အညစ်အကြေးတွေဖြစ်နေပြီ၊ ",
        "ဒီ အညစ်အကြေးတွေ ဖြူစင်သွားအောင်လုပ်နိုင်တာ ဒီသတိပဋ္ဌာန် ကျင့်စဉ်ပဲတဲ့၊ Mindfulness လုပ်ရမယ်တဲ့၊ ကာယ ဝေဒနာ စိတ္တ ဓမ္မ ဆိုတဲ့ အာရုံ ၄-ရပ် ပေါ်မှာကပ်နေတဲ့ သတိသည် သတ္တဝါတွေရဲ့ စိတ်ဓာတ်ကို ဖြူစင်စေတယ်။",
        "လူတွေကပြောတယ်၊ “ဒီလူကတော့ စိတ်ထားဖြူစင်တယ်” ဆိုတာအပေါ်ယံပြောတာ၊ မြတ်စွာဘုရားပြောတဲ့ စိတ်ထားဖြူစင်မှုဆိုတာ ကိလေသာအညစ်အကြေးတွေ လုံးဝကင်းစင်သွားတဲ့ စိတ်ဓာတ်၊ စိတ်ဓာတ်သည် ပူပန်မှု မရှိဘူး၊ ညစ်နွမ်းမှုမရှိဘူး အမြဲတမ်းအေးချမ်းတယ်၊ အဲဒီအေးချမ်းပြီး ငြိမ်သက်နေတဲ့ စိတ် ကလေးဟာ ဖြူစင်နေတယ်၊ အဲဒီ စိတ်ဓာတ်ကလေး ဖြူစင်ဖို့ အတွက် ဒါဟာ တစ်ခုတည်းသော နည်းလမ်းပါပဲ။",
        "သတိပဋ္ဌာန်ကျင့်စဉ်ကို ကျင့်ပြီဆိုရင် နံပါတ်(၁) ရနိုင်တဲ့ အကျိုးတရားက စိတ်ထဲမှာ ညစ်ထေးနေတဲ့ ကိလေသာအညစ်အကြေးတွေကို ဆေးကြောပစ်နိုင်တယ်၊ ဖြူစင်သွားနိုင်တယ်၊ မိမိတို့ဝတ်တဲ့အဝတ် မည်းညစ်နေပြီဆိုရင် ကောင်းတဲ့ဆပ်ပြာ အစွမ်းထက်တဲ့ဆပ်ပြာနဲ့ လျှော်ကြတယ်၊ အဲဒီတော့ အဝတ်ကလေး ဖြူဖွေးစင်ကြယ်သွားတယ်၊ အဲဒါလိုပဲ သတိပဋ္ဌာန်နဲ့ ဆေးကြောလိုက်ပြီဆိုရင် စိတ်ကလေးဟာ ဖြူစင်သွားတယ်၊ ရဟန္တာပုဂ္ဂိုလ်တွေမှာ စိတ် ဖြူစင်သွားတယ်ဆိုတာ ထာဝရဖြူစင်သွားတာ။",
        "ဆိုပါစို့ - သောတာပန်ဖြစ်ပြီဆိုရင် ဒိဋ္ဌိဆိုတဲ့ မှားယွင်းတဲ့ အမြင် မလာတော့ဘူး၊ ဝိစိကိစ္ဆာဆိုတဲ့ ဓမ္မနဲ့ပတ်သက်တဲ့သံသယတွေ မလာတော့ဘူး၊ ဒီအညစ်အကြေး ၂-ခု လုံးဝကင်းသွားတယ်၊ ဒီလိုဖြူစင်သွားအောင် ဘယ်သူ့ရဲ့ စွမ်းဆောင်ချက်လဲ ဆို ရင် သတိအပါအဝင် မဂ္ဂင် ၈-ပါးရဲ့ စွမ်းဆောင်ချက်၊ သို့သော် ဒီနေရာမှာ သတိကိုဦးတည်ပြောတာ၊ ဟောဒီသတိပဋ္ဌာန်ကျင့်စဉ်ကိုကျင့်လိုက်လို့ အဲဒီအခြေအနေမျိုးကို ရတာတဲ့။",
        "သကဒါဂါမိမဂ် အနာဂါမိမဂ်ရရင် ကာမရာဂစိတ်တွေ ကင်းသွားတယ်၊ ဗျာပါဒလို့ခေါ်တဲ့ ဒေါသတွေ ကင်းသွားတယ်။ ဆိုင်ရာဆိုင်ရာ အကုသိုလ်တရားတွေ အင်မတန်နည်းသွားတယ်။ အနာဂါမ်ပုဂ္ဂိုလ်ရဲ့ စိတ်ဟာ အလွန်ဖြူစင်သွားပြီ၊ ရဟန္တာဖြစ်လို့ အရဟတ္တမဂ်ပေါ်လာပြီဆိုတာနဲ့ စိတ်ရဲ့ အညစ်အကြေးကိလေသာ မှန်သမျှဟာ လုံးဝ ဖြူစင်သွားတယ်။",
        "အဲဒီလို စိတ်ဓာတ်လုံးဝဖြူစင်သွားတဲ့ အနေအထား ရောက်အောင် ဘာလုပ်ရမလဲဆိုရင် သတိပဋ္ဌာန်ကျင့်ရမယ်၊ သတိပဋ္ဌာန်ကျင့်ခြင်းဖြင့် စိတ်ကိုလုံးဝ ဖြူစင်စေတယ်ဆိုတာ အကျိုးတစ်ခု။"
      ],
      "images": []
    },
    {
      "id": "3",
      "title": "စီးပွားရှာသည်ဆိုရာ၀ယ်",
      "author": "ပါမောက္ခချုပ်ဆရာတော် ဒေါက်တာအရှင်နန္ဒမာလာဘိဝံသ",
      "excerpt": "လူတိုင်း စီးပွားလုပ်တတ်တာ မဟုတ်ဘူး။ စီးပွားဆိုတာ ဘယ်လိုလုပ်ရင်ရမလဲဆိုတဲ့ စီးပွားရေးမျက်စိဆိုတာ မရှိဘူး။ ပညာရေးမျက်စိဆိုတာ မရှိဘူး။ ",
      "time": "Thursday, December 25, 2025",
      "body": [
        "လူတိုင်း စီးပွားလုပ်တတ်တာ မဟုတ်ဘူး။ စီးပွားဆိုတာ ဘယ်လိုလုပ်ရင်ရမလဲဆိုတဲ့ စီးပွားရေးမျက်စိဆိုတာ မရှိဘူး။ ပညာရေးမျက်စိဆိုတာ မရှိဘူး။ ကုသိုလ်ရေးမျက်စိဆိုတာ မရှိဘူး။ ဒါ မျက်လုံးနှစ်ဖက်ကန်းနေတာနဲ့တူတယ်။ ",
        "နောက်တစ်ခုကျတော့ တချို့က မျက်စိတစ်လုံးပဲ ရှိတယ်။ တစ်ဖက်ပဲရှိတယ်။ နှစ်ဖက်မပြည့်စုံဘူး။ တစ်ဖက်သာရှိတဲ့ ပုဂ္ဂိုလ်က စီးပွားသက်သက်သာ ရှာတယ်။ ",
        "ကိုယ်ကျင့်တရားနဲ့ ပတ်သက်ပြီးတော့ မျက်ကွယ်ပြုထားတယ်။ အဲဒီပုဂ္ဂိုလ်မျိုးကို တစ်ဖက်မြင်ပုဂ္ဂိုလ်လို့ခေါ်တယ်။ အဲဒီတစ်ဖက်မြင်ပုဂ္ဂိုလ်က အလွန်ကြောက်စရာကောင်းတယ်။",
        "မြတ်စွာဘုရားက ဟောထားတာ။ စီးပွားရေးမျက်စိသာရှိပြီးတော့ ကိုယ်ကျင့်တရားနဲ့ ပတ်သက်တဲ့ မျက်စိမရှိဘူးဆိုရင် ပိုက်ဆံရပြီးရော၊ စီးပွားဖြစ်ပြီးရော အကောင်းရော၊ အဆိုးရော ဘာပဲဖြစ်ဖြစ် အကုန်လုပ်တယ်။",
        " By hook or by crook ဖြစ်နိုင်တဲ့နည်း အကုန်လုပ်တယ်။ တရားတဲ့နည်းရော၊ မတရားတဲ့နည်းရော ပိုက်ဆံရရင် ပြီးရော၊ စီးပွားဖြစ်ဖို့ တစ်ခုတည်းပဲ ကြည့်တယ်။ ကိုယ်ကျင့်တရားပျက်ပျက် မပျက်ပျက်၊ ဘယ်သူတွေ ဘာဖြစ်ဖြစ်၊ ကိုယ်ရရင် ပြီးရော \"ဘယ်သူသေသေ ငတေမာ\" ဆိုတာ အဲဒီ မျက်စိတစ်ဖက်တည်းရှိတဲ့ ပုဂ္ဂိုလ်မျိုးကို စဉ်းစားတာ။",
        "ကိုယ်ရပြီးရောဆိုတဲ့ လူစားမျိုးကျတော့ ဒီဘဝမှာကြိုးစားအားထုတ်လို့ ပိုက်ဆံတော့ စုမိကောင်း စုမိမယ်၊ ရချင်လည်း ရလာလိမ့်မယ်။ စီးပွားကို တရားတဲ့ နည်းရော၊ မတရားတဲ့နည်းရော ရှာလာတဲ့ ပုဂ္ဂိုလ်တစ်ယောက်ဟာ နောက်ဆုံးအချိန် ရောက်လာတဲ့အခါမှာ ကိုယ်ကျင့်တရား ပျက်ပြားလို့ ဒုက္ခနဲ့ပဲ အဆုံးသတ်သွားရမယ်။ ",
        "အဲဒီပုဂ္ဂိုလ်ဟာ သေတဲ့အခါမှာလည်းပဲ နောင်ဘဝအကောင်းမဖြစ်တော့ဘူး။ ဒီဘဝရှာထားတဲ့ စည်းစိမ်ဥစ္စာဟာ နောင်ဘဝမှာ ယူသွားလို့ ရတာမှမဟုတ်တာ။ ပစ္စည်းဥစ္စာဆိုတာ အတိုင်းအတာတစ်ခုအတွက်ပဲ။ အကန့်အသတ်ကလေးနဲ့ပဲ သုံးလို့ရတာ။",
        "စီးပွားဥစ္စာဟာ ဒီဘဝရှာဖွေစုဆောင်းပြီး နောက်ဘဝမပါဘူး။ စီးပွားသက်သက်လုပ်တယ်။ ကုသိုလ်ကောင်းမှုမလုပ်ခဲ့သည့်အတွက်ကြောင့် ကောင်းတဲ့ဘဝဆိုတာ မျှော်လင့်ချက်မရှိဘူး။"
      ],
      "images": []
    },
    {
      "id": "4",
      "title": "စိတ်ထားမြတ်ပါစေ",
      "author": "ပါမောက္ခချုပ်ဆရာတော် ဒေါက်တာ နန္ဒမာလာဘိဝံသ",
      "excerpt": "ဗုဒ္ဓရဲ့အဆုံးအမ အရ မြင့်မြတ်သူဆိုသည်မှာ စိတ်ထားမြင့်မြတ်ရမယ်။",
      "time": "Monday, December 29, 2025",
      "body": [
        "ကိုယ်လုပ်တဲ့လုပ်ငန်းဟာ မြင့်မြတ်တဲ့အလုပ်ဖြစ်ရမယ်။",
        "အဲ့ဒီ မြင့်မြတ်တဲ့ အလုပ်ထဲမှာ ကိုယ့်ရဲ့ Society ကိုယ့်ရဲ့အသိုင်းအဝိုင်းထဲမှာ ကိုယ်လုပ်တဲ့ဘယ်လိုအလုပ်ဟာ မြင့်မြတ်သလဲ ဆိုရင်မေတ္တာကို အခြေခံတဲ့ အလုပ်ဟာမြင့်မြတ်တယ်။",
        "ကရုဏာ အခြေခံပြီးလုပ်တဲ့ အလုပ်ဟာ မြင့်မြတ်တယ်။",
        "Jealousy ကင်းပြီးတော့ အားလုံးအပေါ်မှာ ကျေနပ်နိုင်တယ်။",
        "အဲ့လို ဝမ်းသာနိုင်မှု ရှိတယ် ဆိုလို့ရှိရင် ဒါဟာစိတ်ဓာတ်အနေနဲ့ မြင့်မြတ်သွားပြီ။",
        "ဒါကြောင့်မို့ ပါဠိလိုဆိုရင် ဗြဟ္မဝိဟာရ လို့ခေါ်တယ်။",
        "ချီးမွမ်းဖွယ်ရာ သဘောထားတစ်ခုဖြစ်လို့ မြင့်မြတ်ခြင်းအဓိပ္ပာယ်အရ ဗြဟ္မလို့ခေါ်တယ်။",
        "နောက်အဓိပ္ပာယ်တစ်ခုက အမုန်းကင်းစင်တဲ့ ",
        "သဘောတရားဖြစ်သည့်အတွက်ကြောင့် ဗြဟ္မလို့ ခေါ်တယ်။",
        "လောကမှာ ကနေ့ခေတ်ပဲကြည့်",
        "Hate speech ဆိုတာ လူတွေကို ဒုက္ခအပေးဆုံးအရာ တစ်ခုဖြစ်တယ်။",
        "Hate speech ထွက်သွားတာဟာ ရင်ထဲက Hatered ကြောင့်မို့ဖြစ်တာလေ။",
        "နှုတ်ကထွက်လာတယ်ဆိုတာ ",
        "ရင်ထဲက မအောင့်နိုင်လို့ အန်ထွက်လာတာ ဖြစ်တယ်။",
        "ရင်ထဲမှာ အလုံးနဲ့ အခဲနဲ့ ရှိနေတဲ့ Hatred ဆိုတဲ့ အမုန်းစိတ်၊ဒေါသ ဖယ်ရှားနိုင်မှ မြင့်မြတ်သူ ဖြစ်နိုင်တယ်။",
        "အားလုံးအပေါ်မှာ ကျေနပ်ခြင်း၊သည်းခံခြင်း၊ခွင့်လွှတ်ခြင်းနဲ့ လူလူချင်း တန်းတူ ညီညာ ဆက်ဆံ ပေါင်းသင်းပြီး အကျိုးစီးပွါးကို လိုလားတဲ့ စိတ်ကောင်းနှလုံးကောင်းတွေ မွေးမြူကြရမှာ ဖြစ်တယ်။",
        "အဲ့ဒီလို မွေးမြူပြီး မြင့်မြတ်တဲ့အလုပ်တွေကို လုပ်နိုင်ပြီဆိုတော့မှ တကယ်မြင့်မြတ်သူ အလွန်ကျေနပ်စရာကောင်းတဲ့ Definition ပဲ။",
        "ကိုယ်ကိုယ်တိုင် မြင့်မြတ်တဲ့သူ ဖြစ်ချင်ရင် မြင့်မြတ်တဲ့ စိတ်ဓာတ်ကို မွေးပါ။",
        "မေတ္တာ၊ကရုဏာ၊မုဒိတာ၊ဥပေက္ခာ အဲဒီမြင့်မြတ်တဲ့ စိတ်နေသဘောထားတွေကို အခြေခံပြီးတော့ မြင့်မြတ်တဲ့ အလုပ်တွေကို လုပ်ပါ။",
        "မြင့်မြတ်တဲ့အလုပ်တွေကို လုပ်ရင် ကိုယ်ဟာ ပိုက်ဆံမရှိဘူး။ မချမ်းသာဘူး ဆိုနေပါစေ။ ရာထူးမကြီးဘူးဆိုလည်း နေပါစေ။",
        "ကိုယ်ဟာ အောက်တန်းကျတဲ့ စိတ်နေသဘောထား ရှိတဲ့သူမဖြစ်လို့ရှိရင် ကိုယ်ဟာ မြင့်မြတ်သူပဲဖြစ်ပါတယ်ဆိုတဲ့ မြတ်စွာဘုရားရဲ့ အဆုံးအမတရားကို မှတ်သားနာယူပြီး ကြာပန်းမှာ ကြာပင် တစ်ပင်လုံးမှာ ကြည့်လိုက်ရင် ကြာပန်းဟာ အပြစ်ကင်းစင်တဲ့ သန့်စင်မွန်မြတ်တဲ့အရာဖြစ်သလို လူတွေမှာလည်းပဲ အမွန်မြတ်ဆုံးက မြင့်မြတ်တဲ့ စိတ်နေသဘောထားသာလျှင် ဖြစ်တယ်လို့ မြင့်မြတ်တဲ့ စိတ်နေသဘောထားရခြင်းအားဖြင့် ကိုယ့်ကိုယ်ကို ကြာပန်းသဖွယ် နှစ်သက်ဖွယ်ဖြစ်အောင် မြင့်မြတ်သူ ဖြစ်အောင် သတိဆောင်ပြီးတော့ ကြိုးစားအားထုတ်နိုင်ကြပါစေကုန်သတည်း။"
      ],
      "images": []
    },
    {
      "id": "5",
      "title": "သူတော်ကောင်းတွေ ကျတဲ့ မျက်ရည်",
      "author": "ပါမောက္ခချုပ်ဆရာတော်  ဒေါက်တာ အရှင်နန္ဒမာလာဘိဝံသ",
      "excerpt": "မျက်ရည်ကျတယ်ဆိုတာ နှစ်မျိုးရှိတယ်၊ လောကလူသားတွေ မျက်ရည်ကျတာ ကိုယ့်အတွက် မျက်ရည်ကျတာ။",
      "time": "Monday, December 29, 2025",
      "body": [
        "သူတော်ကောင်းတွေမျက်ရည်ကျတာကျတော့ ကိုယ့်အတွက် မဟုတ်ဘူး၊ အများအတွက် မျက်ရည်ကျတာနော်။ ",
        "ဘယ်လို အများအတွက်မျက်ရည်ကျတာတုံးဆိုတော့ မြတ်စွာဘုရားကို ဆုံးရှုံးတော့မယ်ဆိုလို့ရှိရင် လောကသားတွေအတွက် ခက်ရချည်ရဲ့ ဆိုပြီးတော့ သူ့ရဲ့ လွမ်းဆွေးမှုဟာ မြတ်စွာဘုရား တစ်ဦးတည်းတင် မဟုတ်ဘူးပေါ့။",
        "ဒါကြောင့်မို့လို့ လွမ်းဆွတ်မှုခြင်းက မတူကြဘူးပေါ့၊ မျက်ရည်ကျတာခြင်း မတူကြဘူး၊ တန်ဘိုးထားတာခြင်း မတူကြဘူး။",
        "မိထွေးတော် ဂေါတမီကြီး ပရိနိဗ္ဗာန်စံတော့မယ်ဆိုတဲ့အခါမှာ ရှင်အာနန္ဒာက အက်ကွဲနေတဲ့ အသံကြီးနဲ့ သံဃာတွေကို လိုက်ပြီး မိထွေးတော်ကြီးတော့ ပရိနိဗ္ဗာန်စံတော့မှာ ဖြစ်တယ်၊ အရှင်ဘုရားတို့ကြွကြကြွကြ စုရုံးကြ စည်းဝေးကြပါလို့ ဆိုပြီး လိုက်ခေါ်တဲ့နေရာမှာလည်း အသံအက်ကွဲကြီး ငိုသံပါကြီးနဲ့ လိုက်ခေါ်တယ်လို့ ဒီလိုပြောတာ။",
        "ရှင်သာရိပုတ္တရာမထေရ်မြတ် ပရိနိဗ္ဗာန်စံသွားတော့လည်း သူဟာ တရားတွေကို ရှုမှတ်လို့ မရဘူးတဲ့၊",
        "စာတွေတောင် ပျောက်ကုန်တယ်လို့ ရှင်သာရိပုတ္တရာကို အလွန်လွမ်းဆွတ်တဲ့သဘောပြတာ၊ အဲဒီမှာ",
        "မြတ်စွာဘုရားက မေးတယ်။",
        "အာနန္ဒာတဲ့ သာရိပုတ္တရာပရိနိဗ္ဗာန်စံသွားတော့ မင်းဆီက သီလ သမာဓိ ပညာတွေ ပါသွားလို့ ဒီလိုစိတ်မကောင်းတွေ အလွန်ဖြစ်နေတာလားဆိုတော့ မဟုတ်ဘူးဘုရားတဲ့၊ ရှင်သာရိပုတ္တရာဆိုတာ သံဃာတွေအပေါ်မှာ သိပ်ဂရုစိုက်တဲ့ ပုဂ္ဂိုလ်၊ မရှင်းလင်းတာတွေကို ရှင်းလင်းပေးတယ်။ ",
        "မသိသေးတာတွေကို သိအောင် ပြောပေးတယ်၊ တရားဓမ္မနဲ့ ချီးမြှောက်တဲ့နေရာမှာ ရှင်သာရိပုတ္တရာဟာ အင်မတန်မှ ကျေးဇူးကြီးမားလှလို့ တပည့်တော် ရှင်သာရိပုတ္တရာရဲ့ ချီးမြှောက်မှုတွေကို သတိအမှတ်ရပြီးတော့ စိတ်မကောင်းဖြစ်တာပါလို့ ဒီလိုလျှောက်တယ်နော်။",
        " ပုဂ္ဂိုလ်ကို လွမ်းဆွတ်တယ်ဆိုတဲ့နေရာမှာ တန်ဖိုးကိုကြည့်ပြီးတော့ လွမ်းဆွတ်တယ်၊ ဒီလိုဆိုတာပေါ့။"
      ],
      "images": []
    },
    {
      "id": "6",
      "title": "အချိန်အခါ ဆိုတာ ရှိတယ်...",
      "author": "ပါမောက္ခချုပ်ဆရာတော် ဒေါက်တာ အရှင်နန္ဒမာလာဘိဝံသ",
      "excerpt": "ကုသိုလ် အကုသိုလ်ကံ ဆိုသည်မှာ အခု ငရုတ်သီးစား၊ အခုစပ်တာမျိုး မဟုတ်ဘူး။",
      "time": "Monday, December 29, 2025",
      "body": [
        "သစ်ပင် စိုက်တာ လိုပဲ ……",
        "ဒီကနေ့စိုက်၊ ဒီကနေ့ပွင့်၊ ဒီကနေ့သီးမှာ မဟုတ်ဘူး။ အချိန်အခါ  ဆိုတာရှိတယ်။",
        "ကံတရားလည်း  ထိုအတူပဲ ……",
        "တစ်ခါတစ်ရံကျတော့ လူတွေက မျက်စိလည်တတ်တယ်။",
        "ကောင်းတာလုပ်နေလျက်နဲ့ မကောင်းတာတွေ ဖြစ်တယ်၊",
        "မကောင်းတာတွေ လုပ်နေလျက်နဲ့ ကောင်းပြီးတော့ ကြီးပွားတိုးတက်နေကြတယ်ဆိုတာတွေကို ကြည့်ပြီးတော့ ……မကောင်းတာတွေလုပ်ပြီး ကြီးပွားတိုးတက်တယ်လို့ ထင်ချင် ထင်နေတတ်တယ်။",
        "ကောင်းစားနေခြင်းသည် တစ်ချိန်က ကောင်းခြင်းရဲ့အကျိုးတရားတွေကို ခံစားနေရတာ။",
        "မကောင်းစားခြင်း သည် တစ်ချိန်က မကောင်းခဲ့တာ တွေကြောင့် အကျိုးခံနေရတယ်လို့ ဒီလိုနားလည်ရမယ်။"
      ],
      "images": []
    },
    {
      "id": "7",
      "title": "ကံကောင်းမှ အကျိုးပေး ကောင်းမယ် ",
      "author": "ပါချုပ်ဆရာတော်  ဒေါက်တာ အရှင်နန္ဒမာလာဘိဝံသ",
      "excerpt": "ကိုယ်လုပ်တဲ့အလုပ်တွေ မှန်သမျှ စေတနာကောင်းကောင်းနှင့် လုပ်ဖို့ လိုအပ်တယ်။",
      "time": "Sunday, January 4, 2026",
      "body": [
        "မှန်ကန်တဲ့ စိတ်နေသဘောထား‌တွေမှန်ကန်တဲ့ စေတနာတွေ ရှိရမယ်။လူမှာ Intention လို့ခေါ်တဲ့ ရည်ရွယ်ချက်ကောင်းဖို့ အင်မတန်မှ အရေးကြီးတယ်။",
        "ကုသိုလ်ကောင်းမှုလုပ်ရင် ရည်ရွယ်ချက် ကောင်းရတယ်။ကောင်းတဲ့ရည်ရွယ်ချက်သည် စေတနာကောင်း၊.စေတနာကောင်းရင် ကံကောင်းမယ်။",
        "ကံကောင်းလို့ရှိရင် အကျိုးပေးကောင်းတယ်။",
        "ကုသိုလ်ကောင်းမှုဆိုတာ တစ်ကြိမ်တစ်ခါ လုပ်လိုက်တာကစပြီး ကုသိုလ်အဆက်ဆက်ကြောင့် နောက်ဆုံး နိဗ္ဗာန်ရသည့်တိုင်အောင် အကျိုးတရားဆိုတာ ဖြစ်ပေါ်လာနိုင်တယ်။",
        "ရှေးတုန်းက ပုဂ္ဂိုလ်တစ်ယောက် ဘုရားတစ်ဆူ နှင့် ကြုံတဲ့အခါမှာ ပန်းကလေးတစ်ပွင့် လှူတယ်။ ",
        "မိမိလှူလိူက်တဲ့ ဒီကုသိုလ်ကောင်းမှုအပေါ်မှာ အလွန်ကို ပီတိဖြစ်တယ်။ဝမ်းမြောက်ဝမ်းသာ ဖြစ်ရတဲ့ကုသိုလ်စိတ်တွေတိုးပွားပြီး သေသွားတယ်။",
        " နောက်ဘဝတစ်ခု ရောက်တဲ့အခါမှာလည်း ကုသိုလ်တွေ ဆက်ဆက် လုပ်တယ်။",
        "ပန်းတစ်ပွင့် လှူရတဲ့ ကုသိုလ်ကို အခြေပြုပြီးတော့  ( ၉၁) ကမ္ဘာ အပါယ်ဘုံ မရောက်ခဲ့ဘူး။တိရိစ္ဆာန်ဘဝ မရောက်ခဲ့ဘူး။ ပြိတ္တာဘဝ မရောက်ခဲ့ဘူး။ ငရဲဆိုတာ မရောက်ခဲ့ဘူး။",
        "လူ့ပြည်ရောက်လိုက်၊ နတ်ပြည်ရောက်လိုက် ဒီကုသိုလ်ကံက စောင့်ရှောက်ထားတယ်။ဘယ်သူကမှ စောင့်ရှောက်တာ မဟုတ်ဘူး။",
        "ကုသိုလ်ကံကို ဓမ္မ လို့ ခေါ်တယ်။ ဓမ္မ ဆိုတာ အတ္တာနံ ဓာရေန္တေ ပဋိပဇ္ဇမာနေ စတူသု အပါယေသု အပတမာနေ ကတွာ ဓာရေတီ တိ ဓမ္မော \"ဒီကုသိုလ်ဆိုတဲ့သဘာဝတရားသည် အဲဒီ မိမိဖြစ်ရာ ပုဂ္ဂိုလ်ကို အပါယ်ဘုံမရောက်အောင် သူက ဆွဲဆောင်ထားနိုင်တယ်။ စောင့်ရှောက်ထားနိုင်တယ်။အင်မတန်မှ အားကိုးစရာ ကောင်းတယ်။",
        "ပန်းတစ်ပွင့် လှူတဲ့ ကုသိုလ်ကို အခြေပြုပြီး( ၉၁) ကမ္ဘာ အပါယ်မလားတဲ့ အပြင် နောက်ဆုံးအချိန်မှာ ဒီကုသိုလ်ကံကို အခြေပြုပြီး မြတ်ဘုရားနဲ့တွေ့လို့ တရားဓမ္မနာကြားပြီး နိဗ္ဗာန်မျက်မှောက်ပြုနိုင်တဲ့ ရဟန္တာပုဂ္ဂိုလ်ထိအောင် ဖြစ်သွားတယ်။",
        "လောကလူတွေက ချမ်းသာချင်ကြတယ်။သို့သော် အကုသိုလ်တွေ ရင်ထဲများလာပြီဆိုရင်တော့ ဆင်းရဲမှာပဲ သေချာတယ်။",
        "ကုသိုလ်တွေ ရင်ထဲနှလုံးထဲမှာ များလာပြီဆိုမှ ချမ်းသာမှာ ဖြစ်တယ်။ ",
        "ဒါကြောင့်မို့ မြတ်စွာဘုရားရဲ့ အဆုံးအမ တရားတော်နဲ့အညီ စေတနာမှန်မှန် စေတနာ ထက်ထက်သန်သန် ပြုလုပ်ခြင်းအားဖြင့် ကံကောင်းမှာ ဖြစ်တယ်။ ",
        "ကံကောင်းလို့ရှိရင်လည်း အကျိုးပေးကောင်းမှာ ဖြစ်တယ်။"
      ],
      "images": []
    },
    {
      "id": "8",
      "title": "တကယ့်အစစ်အမှန် သာသနာပြုတယ်၊သာသနာတည်တယ်၊သာသနာကိုထိန်းသိမ်းစောင့်ရှောက်တယ်ဆိုတာ. . . . ",
      "author": "ပါမောက္ခချုပ်ဆရာတော် ဒေါက်တာ အရှင်နန္ဒမာလာဘိဝံသ",
      "excerpt": "သာသနာတည်တယ်ဆိုတာ လိုက်နာ ကျင့်သုံးပြီးတော့ နေတာကိုပြောတာ။ဘယ်လိုပဲ စေတီပုထိုးတွေရှိရှိ၊ဘယ်လိုပဲကျောင်းကန်တွေ ရှိရှိ မြတ်စွာဘုရားရဲ့အဆုံးမကို မလိုက်နာတော့ဘူး ဆိုလို့ရှိရင် သာသနာကွယ်တယ်လို့ ခေါ်တယ်။",
      "time": "Tuesday, January 20, 2026",
      "body": [
        "အခု ဗုဒ္ဓဘာသာဝင် မဟုတ်တဲ့နိုင်ငံတွေမှာ (ဥပမာ ပါကစ္စတန်နိုင်ငံ) စေတီပုထိုးတွေရှိတယ် ဗုဒ္ဓ ရုပ်ပွားတော်တွေလည်း ရှိတယ် ။အားလုံးမြင်ဖူးကြလိမ့်မယ်၊ ဒုက္ကရစရိယာအကျင့်ဖြင့် အရိုးပြိုင်းပြိုင်း ထနေတဲ့ ဗုဒ္ဓရုပ်ပွားတော်ကြီးဟာ ပါကစ္စတန်က ဂန္ဓာရလက်ရာ ရုပ်ပွားတော်ကြီးပဲဖြစ်တယ်။သို့သော် ပါကစ္စတန်နိုင်ငံမှာ ဗုဒ္ဓဘာသာ မရှိတော့ ဘူး၊အာဖဂန်နစ္စတန်ဆိုတာလည်း တစ်ချိန်က ဗုဒ္ဓဘာသာဝင်နိုင်ငံပဲ။အင်မတန်မှ ကြီးမားတဲ့ ကျောက်တောင်မှာထွင်းထားတဲ့ ဘုရားရုပ်တုတော်ကြီးရှိလို့ ထင်ရှားတဲ့နိုင်ငံတစ်နိုင်ငံဖြစ်တယ်။ဒီနိုင်ငံမှာလည်းပဲ ဘုရားရဲ့အဆုံးမတွေ လူတွေရဲ့ နှလုံးသားထဲမှာ မတည်တော့ဘူး၊ အဲဒီ မတည်တာ ကိုပဲ သာသနာကွယ်တယ်လို့ခေါ်တာ။",
        "အဲဒီတော့ ကိုယ့်ကိုယ်ကို ငါတို့သန္တာန် မှာ သာသနာတည်သလား မတည်ဘူးလားဆိုတာ ဆန်းစစ်ကြည့်ရမယ်။ဘယ်အတိုင်းအတာအထိ မြတ်စွာဘုရားရဲ့ အဆုံးအမတွေ ကိုယ့်သန္တာန်မှာ ရှိသလဲဆိုတာနဲ့ သာသနာတည်မှု မတည်မှုကို တိုင်းတာကြည့်ရမယ် ။အဲဒီတော့ သာသနာတည်တယ်,မတည် ဘူးဆိုတာ ကျင့်သုံးတဲ့ပုဂ္ဂိုလ်နဲ့ ဆိုင်တယ်။အဲဒါကို သတိထားကြဖို့ လိုတယ်ပေါ့။",
        "ကိုယ့်သန္တာန်မှာ သာသနာတည်အောင် ကြိုးစား၊အဲ တချို့က သာသနာတည်တယ်ဆိုတဲ့ အဓိပ္ပါယ်ကို မသိသည့် အတွက်ကြောင့် ကိုယ်ကျင့်တရားကောင်းအောင် မကြိုးစားပါဘဲနဲ့ အခြားကိစ္စတွေမှာ ပြိုင်ဆိုင် နေတာမျိုးကတော့ တလွဲဆံပင်ကောင်း နေတာမျိုး ဖြစ်တယ်။အဲဒီတော့ အခြားကိစ္စတွေမှာ ပြိုင်ဆိုင်မှု မပြုဘဲနဲ့ ကိုယ်ကျင့်သီလနဲ့ ပတ်သက်ပြီး ကိုယ့် သန္တာန်မှာ ဘယ်လောက် တည်သလဲဆိုတာ ကိုယ့် ဟာကိုယ် စစ်ဆေးသင့်တယ် ။",
        "မတည်သေးလို့ရှိရင် တည်အောင် ကြိုးစား၊ တည်လို့ရှိရင် ခိုင်မာအောင် ကြိုးစား ၊ ဒီလိုကြိုးစားရမယ်။အဲဒီလိုကြိုးစားလို့ရှိရင် ကိုယ့်အတွက်က ကျေနပ်စရာချည်းပဲ။ငါ့သန္တာန်မှာ သာသနာတည်နေတယ်လို့ ဒီလိုပြောရမယ်။",
        "ရှေးကဆရာတော်ကြီးတွေရဲ့ အဆုံးအမ ကြောင့် ဒီကနေ့အထိအောင် ရပ်ရွာလူထုတွေ ဒီဘုရားတရားသံဃာ ရတနာသုံးပါးကို ကြည်ညိုလေးစားနေကြတယ်။",
        " ငါးပါးသီလ စောင့်ထိန်းကြတယ် ဒါဆိုရင် ဆရာတော်ကြီးတွေ အဆုံးအမ ဩဝါဒသာသနာ တည်နေတုန်းပဲလို့ ပြောရမယ်။ဘုန်းကြီးတို့အနေနဲ့ ပြောရမယ်ဆိုလို့ရှိရင် ဟို နှစ်ပေါင်း(၅၀)လောက်က ဆရာတော်တွေ ရဲ့ အဆုံး အမ ဒီကနေ့အထိအောင် လိုက်နာနေကြသေး တယ်ဆိုရင် ဒီ သာသနာဟာ တည်ရှိနေသေးတယ် ဒီလိုပြောရမှာပေါ့။",
        "အနှစ်သာရပိုင်းကို သိဖို့လိုအပ်တယ်။များသောအားဖြင့် လူတွေဟာ အကာပိုင်းမှာပဲ စိတ်ဝင်စားနေကြတယ်။အနှစ်သာရပိုင်းကို စိတ်ဝင်စားဖို့လိုအပ်တယ်။",
        " အနှစ်သာရဆိုတာ ဘာလဲ အနှစ်နဲ့ အကာ ဒီနှစ်ခုကိုခွဲခြားပြီးတော့ သိဖို့ လိုတယ်။မသိဘူးဆိုရင် အနှစ်မရဘူး အကာတွေပဲ ရမယ်။ဆိုပါစို့- ဘုရား ကျောင်းကန်တွေကို သာသနာလို့ထင်ပြီးတော့ ဘုရား ကျောင်းကန်တွေ အတွက်သာ လုံးပမ်းနေမယ်ဆိုရင် ကိုယ့်ကျင့် တရားနဲ့ ပတ်သက်ပြီး ပျက်ပြားလာမယ်ဆိုရင် အနှစ်သာရဖြစ်တဲ့ ကိုယ့်ကျင့်သီလ မရဘဲ အကာပဲ ရမှာ၊ ဒီလိုဆိုလိုတာပေါ့။အနှစ်ကိုရှာဖို့ လိုတယ်။",
        "အဲဒီတော့ ကိုယ့်သန္တာန်မှာ ၊ အကာကိုပစ်ပြီးတော့ အနှစ်ကိုရှာ၊ဘယ်ဟာက အကာ၊ ဘယ်ဟာက အနှစ်လဲဆိုတာ သိအောင် ကြိုးစားဖို့လို့တယ်ပေါ့။အဲဒီလိုမှမသိဘူးဆိုရင်တော့ အနှစ်ရမှာ မဟုတ်ဘူး နော်။မြတ်စွာဘုရား ဟောထားတာ ရှိတယ်လေ ။အနှစ်ကို အနှစ်မှန်းသိဖို့ ကြိုးစားရမယ် ။ အကာကို အကာမှန်းသိဖို့ ကြိုးစားရမယ်။အနှစ်ကို အကာ ထင်၊အကာကို အနှစ်ထင်နေတဲ့ ပုဂ္ဂိုလ်ဟာ ဘယ်တော့ မှ အနှစ်မရဘူးတဲ့ ။",
        "ဒါကြောင့်မို့ ဘုန်ကြီး တို့တတွေ သာသနာဆိုတဲ့ အနှစ်သာရဟာဘာလဲ။အဲဒီ အနှစ်သာရကို ကိုယ့်သန္တာန်မှာ တည်ဆောက် ဖို့ ကြိုးစား၊ကိုယ့်အတိုင်းအတာလေးနဲ့ကိုယ် တည် ဆောက်နိုင်အောင် ကြိုးစား။ကိုယ့်ကို သူများနဲ့မတူအောင် ယှဉ်ပြိုင်မှု ဆိုတာလေး ရှိရတယ်။",
        "သလ္လေခသုတ္တန်မှာ မြတ်စွာဘုရား ဟောထားတယ်။အများနဲ့ နှိုင်းပြီးတော့ ယှဉ်ပြိုင်နိုင်မှုကို မြတ်စွာဘုရားက နည်းလမ်းတစ်ခု ပေးထားတယ် ။",
        "ဘာပေးထားတုန်း အေး... “သူများတွေက ပါဏာတိပါတ မလုံဘူး၊ငါက တော့ ပါဏာတိပါတလုံအောင် ကြိုးစားမယ်” ၊ဟောဒါ သူများနဲ့ယှဉ်ပြိုင်မှုပဲ။\"သူများတွေက အဒိန္နာဒါန မလုံကြဘူး၊ ငါကတော့ အဒိန္နာဒါန လုံအောင်လုပ်မယ်”၊ ",
        "ဟော-ဒီလို ယှဉ်ပြိုင်မှုလေး တွေနဲ့ ကိုယ့်သန္တာန်မှာ သာသနာတည်အောင် လုပ်ပါလို့ သလ္လေခသုတ်မှာ မြတ်စွာဘုရား ဟော ထားတာ။အဲဒါ အနှစ်သာရတည်အောင် ကြိုးစားနည်း အနေနဲ့ မြတ်စွာဘုရား ဟောထားတာ ။",
        "သာသနာတည်အောင် ဘယ်လိုကြိုးစားရမလဲ ဆိုတော့ ကိုယ့်သန္တာန်မှာ ဒီလို သီလဆိုတဲ့ အနှစ် သာရတွေ ကိုယ်ကျင့်တရားတွေ မြတ်စွာဘုရား ဟောထားတဲ့ တရားဓမ္မတွေ ဒါတွေ သိရှိနားလည် အောင် ကြိုးစားအားထုတ်ရမယ် ။သို့သော် တကယ့်သာသနာ အနှစ်သာရ ပိုင်း တည်ရှိမှုဆိုတာ ကိုယ့်ရဲ့သန္တာန်မှာ ကိုယ်ကျင့်တရားတွေ ကောင်းတာကို ဆိုလိုတယ်။",
        "အဲ့ဒါကို စိတ်ထဲနှလုံးထဲမှာ မပြတ်ထားပြီးတော့ ကိုယ့် သာသနာကို ဂရုစိုက်ဖို့ လိုတယ် ။အဲ-ကိုယ့် သာသနာဆိုပြီး သာသနာဆိုတာ ဘယ်ဟာမှန်း မသိဘဲနဲ့ တဖက်က ကိုယ်နဲ့ ဘာသာမတူတဲ့ပုဂ္ဂိုလ်တွေနဲ့ သွားပြီးတော့ ရန်ဖြစ်နေလို့ မဖြစ်ဘူး နော်။တကယ်က ကိုယ့်သာသနာဆိုတာ ဘာလဲ ဘုရား တရား သံဃာ ရတနာသုံးပါးကို ကြည်ညို လေးစားတယ်။",
        "ထို ကြည်ညိုလေးစားမှုကို အကြောင်းပြုပြီးတော့ အနည်းဆုံး လူဝတ်ကြောင် တွေဆိုရင် ငါးပါးသီလ ကိုယ့်သန္တာန်မှာ တည်တယ် ရှစ်ပါးသီလ တည်တယ် တည်တာပေါ့ ၊ ဒါတွေက သာသနာ ။ဒီထက် အဆင့်မြင့်မြင့် ကျင့်ချင်ရင် သမာဓိကျင့်စဉ် တစ်ခုကို ကျင့်ပေါ့။အဲဒီလို သာသနာကို တိုးတက်တည်သွားအောင် လုပ်ရ တယ် ။",
        "သာသနာပြုတယ်ဆိုတဲ့ အဓိပ္ပါယ်က ကိုယ်တိုင်က သဒ္ဓါတရားရှိတယ်။ကိုယ့်ပတ်ဝန်း ကျင် ကိုယ့်မိသားစုထဲ သဒ္ဓါတရား မရှိသေးဘူး ဆိုရင် သဒ္ဓါတရားရှိအောင် လုပ်ပေးတာ။ဒါ သာသနာပြုတာပဲ။ဒီထက်ကောင်းတဲ့ သာသနာ ပြု ဘယ်ရှိမလဲနော်။",
        "လှူတာတန်းတာရော သာသနာပြု မခေါ်နိုင်ဘူးလားဆိုရင် အထောက်အကူ ပြုတယ်လို့ပဲ ပြောရမယ်။တိုက်ရိုက် သာသနာပြုတော့ မဟုတ်ဘူး။",
        " တိုက်ရိုက် သာသနာပြုတယ်ဆိုတာကတော့ ကိုယ်မှာ သီလ ရှိသလို သူများကို သီလရှိအောင်၊ကိုယ့်မှာသဒ္ဓါတရားရှိသလို သူများကို သဒ္ဓါတရားရှိအောင်၊",
        " ကိုယ့်မှာ ပညာရှိရင် သူများကို ပညာရှိအောင် ဒီလိုပြုတဲ့ ပုဂ္ဂိုလ်ကမှ တိုက်ရိုက် သာသနာ ပြုတယ်။",
        "ကျန်တဲ့လှူတာတန်းတာ ထောက်ပံ့တာ သွယ်ဝိုက်ပြီးတော့ သာသနာပြုတယ်လို့ ပြောရမယ်။အဲဒီတော့ အမြဲတမ်းပဲ သွယ်ဝိုက်ပြီးတော့ မနေကြနဲ့နော်။",
        "တိုက်ရိုက်သာသနာပြုဖို့လည်း လုပ်ပေါ့၊ လူတွေက များသောအားဖြင့်တော့ဝေ့လည်ကြောင်ပတ်လုပ်တာ များ တယ်လေ ။ဝေ့နေတာ ဝေ့နေလို့ သံသရာထဲက ထွက်ကိုမထွက်နိုင်တာ။အဲဒီတော့ သံသရာထဲက ထွက်နိုင်အောင် တိုက်ရိုက်ကြိုးစားဖို့ လိုအပ်တယ် ပေါ့။",
        "ကိုယ့်သန္တာန်မှာ သာသနာတည်အောင် ကြိုးစားသင့်တယ်။အဲဒီလို ကြိုးစားနိုင်မှုဟာ အင်မတန်မှ ကျေနပ်စရာဖြစ်လာတယ်။",
        " ဒါကြောင့်မို့ မြတ်စွာဘုရားရဲ့ အဆုံးအမ ဟာ ဘယ်မှာတည်သလဲဆိုရင် ကျင့်သုံးတဲ့ပုဂ္ဂိုလ် မှာ တည်တာလေ။မကျင့်သုံးတဲ့ပုဂ္ဂိုလ်မှာ မတည် ဘူး။",
        " အဲဒီတော့ သာသနာဆိုတာ မြေကြီးပေါ် တည်တာလည်း မဟုတ်ဘူး။ကျောင်းပေါ်တည် တာလည်း မဟုတ်ဘူး၊ စေတီပေါ်တည်တာလည်း မဟုတ်ဘူး။",
        "ဘယ်မှာတည်တုန်း၊ကျင့်သုံးတဲ့ပုဂ္ဂိုလ် မှာ သာသနာတည်တယ်။ဘယ်လောက်တည် တယ်ဆိုတာ ကိုယ့်ဟာကိုယ် ဆုံးဖြတ်ရမယ့် ကိစ္စ တစ်ခုဖြစ်တယ်။အဲဒီတော့ ဘုရားသာသနာနဲ့ ကြုံပါ လျက်သားနဲ့ ကိုယ့်သန္တာန်မှာ သာသနာ တစ်ခုမှ မရောက်ရင် မတည်ဘူး မခိုင်မာဘူးဆိုရင် ဒီထက် ဆုံးရှုံးတာ ဘယ်ရှိမလဲ ။",
        "မသိလို့ဆုံးရှုံးသွားတဲ့ အနေအထားမျိုး မရှိအောင် ဘုန်းကြီးတို့တတွေ ဘယ်လိုကြိုးစားရ မလဲ ။",
        "၁။ သီလနှင့်ပြည့်စုံအောင် ကြိုးစားရမယ် ။ ၂။ သီလကို အခြေခံပြီး သမာဓိလုပ်ငန်း",
        "ကျင့်စဉ်တွေကို ကြိုးစားရမယ်။",
        "၃။ ဝိပဿနာကျင့်စဉ်တစ်ခုကို ကျင့်ပြီး နောက်ဆုံးပန်းတိုင်အထိ ရောက်အောင် ကြိုးစား ရမယ် ။",
        "အဲဒီလို အဆင့်ဆင့် ကြိုးစားသွားတဲ့ သဘောမျိုးကို သာသနာတည်အောင် ကြိုးစား တယ်လို့ခေါ်တယ် ။"
      ],
      "images": []
    },
    {
      "id": "9",
      "title": "ကျက်သရေရှိအောင် နေထိုင်နည်း...",
      "author": "ပါမောက္ခချုပ်ဆရာတော် ဒေါက်တာ အရှင်နန္ဒမာလာဘိဝံသ",
      "excerpt": "ကျက်သရေဆိုတာ အကြောင်းမဲ့ဖြစ်လာတာမဟုတ်ဘူး။အရည်အချင်းနှစ်ရပ်ပြည့်စုံလို့ ဖြစ်လာတာ။",
      "time": "Tuesday, January 20, 2026",
      "body": [
        "(၁) ပုဗ္ဗေ စ ကတပုညတာ။",
        "ရှေးဘဝ ကုသိုလ်ကောင်းမှုတွေ လုပ်ခဲ့လို့။",
        "(၂) အတ္တသမ္မာပဏိဓိ။",
        "ဒီဘဝမှာ ကိုယ့်စိတ်ကိုယ် ပြုပြင်ပြီးတော့ကိုယ့်ကိုယ်ကိုယ် ကောင်းအောင်လုပ်နေလို့။",
        "အတ္တသမ္မာပဏိဓိဆိုတာ ....",
        "စရိုက်ဆိုးတွေကို ပြုပြင်တယ်စိတ်ကောင်းနှလုံးကောင်း ထားတယ်။ကိုယ့်ကျင့်သီလ မရှိသေးရင် ရှိအောင်ကြိုးစားတယ်။အသိပညာ မရှိသေးရင် ရှိအောင်ကြိုးစားတယ်။",
        "တစ်နေ့ထက် တစ်နေ့ ကြီးပွားတိုးတက်အောင် လုပ်တယ်။ဒါအတ္တသမ္မာပဏိဓိပဲ။",
        "အရင်ဘဝကလည်း ကောင်းမှုကုသိုလ်ပြုခဲ့တယ်။ဒီဘဝမှာလည်း ကိုယ့်ကိုယ်ကိုယ် ကောင်းအောင်",
        "ကျင့်ဆောင်နေထိုင်တယ်။ဒီနှစ်ချက်ဟာ ကျက်သရေရှိခြင်းအကြောင်းတွေပဲ။"
      ],
      "images": []
    }
  ]
}
