{
  "places": [
    {
      "id": "2",
      "title": "လုမ္ဗိနီ ",
      "author": "အောင်နိုင်ဖြိုး (ကဘော်မြေ)",
      "description": "ရှုမောဖွယ်ရာ ပန်းမာလာတို့ဖြင့် အလှဆင်ထားသော လုမ္ဗိနီသည် လုလင်ပျိုတို့ စိတ်လှုပ်ရှားလောက်အောင် အဆင်တန်ဆာ ပန်းမာလာတို့ဖြင့် အလှဆင်ထားသည့် မိန်းမပျိုတစ်ဦးက ဖမ်းစားငြို့ယူသည့်နှယ် တင့်တယ်လှပါပေ၏။ (အရှင်ဗုဒ္ဓဒတ္တ ၊ ဗုဒ္ဓဝံသအဋ္ဌကထာ၊ ဂေါတမဗုဒ္ဓဝံသဝဏ္ဏနာ)",
      "location": "https://www.google.com/maps/place/Maya+Devi+Temple/@27.4692744,83.2783004,1140m/data=!3m1!1e3!4m6!3m5!1s0x399693610a88a989:0xafbf6e3b743d1e06!8m2!3d27.4696334!4d83.2758452!16s%2Fm%2F0zdnh_3?authuser=0&entry=ttu&g_ep=EgoyMDI1MTIwOS4wIKXMDSoASAFQAw%3D%3D",
      "mainImage": "https://github.com/AungNaingPhyo2006/younmeinfo/blob/main/buddha/lumbini.png?raw=true",
      "body": [
        "လုမ္ဗိနီသည်  နီပေါနိုင်ငံ အနောက်တောင်ဘက် ချူရီယာ(Churia) တောင်တန်းခြေရင်းလွင်ပြင် တေရအိ( Terai ) ဒေသရှိ နေရာတစ်ခုဖြစ်ပြီး ကမ္ဘာတစ်ဝှမ်းရှိ ဗုဒ္ဓဘာသာဝင် သန်းပေါင်းများစွာအတွက်   အရေးပါသော နေရာတစ်ခု ဖြစ်သည်။  လုမ္ဗိနီတွင် ငြိမ်းချမ်းရေး၏ တမန်တော်နှင့် အာရှတိုက်၏ အလင်းရောင်ဖြစ်သော မြတ်စွာဗုဒ္ဓကို ဘီစီ ၆၂၃ ခုနှစ်တွင် ဖွားမြင်ခဲ့သည်။ ",
        "လုမ္ဗိနီသို့ သွားရောက်မည်ဆိုလျှင် အိန္ဒိယ-နီပေါနယ်စပ် ဆိုနောလီမြို့ (Sonauli) မြို့မှ တဆင့် သွားရောက်နိုင်သည်။ဆိုနောလီ  မှ နယ်စပ်ဂိတ်ကို ဖြတ်လျှင်  နီပေါနိုင်ငံဖက်ခြမ်း ဘိုင်ရဟဝါ (Bhairahawa) မြို့  (ယခု သိဒ္ဓတ္ထနဂရ် (Siddharthanagar) )သို့ ရောက်သည်။ ၎င်းမြို့၏ အနောက်ဖက် ၁၄-မိုင်ခန့် အကွာတွင် လုမ္ဗိနီဥယျာဉ်တည် ရှိသည်။",
        "မယ်တော်မာယာသည် ကပိလဝတ်မှ  ဇာတိအရပ်ဖြစ်သော ဒေဝဒဟ သို့ အသွား လမ်းခရီးအကြားရှိ ဤလုမ္ဗိနီအင်ကြင်းဥယျာဉ်သို့ အရောက်တွင် ဘုရား အလောင်း သိဒ္ဓတ္ထမင်းသားကို ဖွားမြင်ခဲ့သည် ။ အင်ကြင်းကို ပါဠိဘာသာ ဖြင့် “သာလ”  ၊ ဟင်ဒီ ဘာသာဖြင့်   साल (वृक्ष) ၊အင်္ဂလိပ်ဘာသာဖြင့် Sal tree ဟု ခေါ်ကြသည် ။  အင်ကြင်း၏ မူရင်း ရုက္ခဗေဒ အမည်မှာ  Shorea robusta ဖြစ်သည်။",
        "သစ်မာအမျိုးအစားတွင် ပါဝင်ပြီး အမြင့်ပေ ၆၀၊ လုံးပတ် ၅-ပေ ၆-ပေလောက် အထိ ရှိတတ်သည်။ ပန်းပွင့်ချိန်တွင်  တစ်တောလုံး သင်းကြိုင်နေအောင် ပွင့်လေ့ရှိသည်။",
        " ဗုဒ္ဓခေတ်တွင် လုမ္ဗိနီသည် စိမ်းလန်းစိုပြည်သော အင်ကြင်းပင်များဖြင့် ပြည့်နှက်နေသော လှပသောဥယျာဉ်တစ်ခု ဖြစ်သည်။ ရှေးကာလက ဥယျာဥ််ကို သူဌေးတစ်ဦးပိုင်ဆိုင်သည်။ ဒေဝဒဟပြည့်ရှင် အဉ္ဇနမင်းကြီးနှင့် မိဖုရား လုမ္ဗိနီတို့ အပန်းဖြေ ခရီးထွက်လာရာမှ ထိုဥယျာဥ်ကို မြင်တွေ့သဘောကျပြီး ဝယ်ယူခဲ့သည် ။ ထိုအခါမှစ၍  လုမ္ဗိနီဥယျာဉ် ဟု ဖြစ်လာခဲ့သည် ။ဥယျာဉ်နှင့် ၎င်း၏ တိတ်ဆိတ်ငြိမ်သက်သော ပတ်ဝန်းကျင်ကို သကျ(Shakyas)နှင့် ကောလိယ ( Kolias)မျိုးနွယ်စုနှစ်ခုလုံးက ပိုင်ဆိုင်သည်။ ဂေါတမဗုဒ္ဓ၏ ခမည်းတော် သုဒ္ဓေါဒနမင်းကြီး (Suddhodana)သည် ခတ္တိယ( Kshatriya) သို့မဟုတ် စစ်သည်တော်မျိုးနွယ်ဝင် သကျမင်းဆက်မှ ဆင်းသက်လာသူဖြစ်သည်။",
        "မျက်မှောက်ခေတ် လုမ္ဗိနီဒေသ ဖွံ့ဖြိုးရေးအဖွဲ့(Lumbini Development Trust) က ထိန်းသိမ်းစောင့်ရှောက်ထားသော ဥယျာဉ်သည် တောင်မြောက် အလျား ၃-မိုင်၊ အရှေ့အနောက် ၁-မိုင် ကျယ်ဝန်းသည်။ တောင်ဖက်ဆုံးတွင်  ဗုဒ္ဓမြတ်စွာ အလောင်းလျာ ဖွားမြင်တော်မူရာ မြေမြတ်မဟာ နယ်မြေ၊ အလယ်ပိုင်းတွင်  နိုင်ငံတကာ ဘုန်းတော်ကြီးကျောင်းများ တည်ရှိရာ နယ်မြေ၊ မြောက်ဖက်ဆုံး တွင် တည်းခိုခန်း၊ စားသောက်ဆိုင်တန်းများရှိသည် ။ ",
        "နိုင်ငံတကာ ဘုန်းတော်ကြီးကျောင်းများ နယ်မြေတွင်  တောင်မြောက် သွယ်တန်းလျက်  တူးမြောင်းဖောက်လုပ်ထားပြီး၊ အရှေ့ဖက်ခြမ်းတွင် ထေရဝါဒ ဘုန်းတော်ကြီးကျောင်း  အနောက်ဖက်ခြမ်းတွင်  မဟာယာနနှင့် တိဘက် ဘုန်းတော်ကြီးကျောင်းများ ရှိသည်။ မြန်မာနိုင်ငံ ၏ ပဏ္ဍိတာရာမ ရွှေတောင်ကုန်းရိပ်သာကို တူးမြောင်း၏ အနောက်ဖက်ခြမ်းတွင် တည်ထောင် ဖွင့်လှစ်ထားသည် ။ တူးမြောင်း၏  တောင်ဖက်ထိပ်တွင် မူ ငြိမ်းချမ်းရေးခေါင်းလောင်းနှင့်  ငြိမ်းချမ်းရေး မီးရှုးတိုင်တို့ ရှိသည်။",
        "ရှေးဟာင်း ဦးစီး ဌာနက သတ်မှတ်ထားသော အလောင်းတော် ဖွားမြင်ရာ နယ်မြေတွင် မာယာဒေဝီကျောင်းဆောင်၊ အသောကကျောက်တိုင်၊ ပေါက္ခရဏီရေကန်နှင့် အခြားစေတီပုထိုးပျက်များ ရှိသည် ။ မာယာဒေဝီ ကျောင်းဆောင် အဆောက်အအုံကို ၂၀၀၃-ခုနှစ်တွင်  ရှေးအဆောက်အအုံကို ငုံလျက် ဆောက်လုပ်ထားရှိသည်။ ရှေးဟောင်းအဆောက်အအုံတွင်  မယ်တော်မာယာက ညာလက်ဖြင့် အင်ကြင်းကိုင်းကို ကိုင်လျက်  အလောင်းတော်ကို ဖွားမြင်နေဟန် ဂုတ္တခေတ်လက်ရာ ကျောက်ရုပ်တစ်ခု ရှိသည် ။ ရုပ်တုကို မထုရာနှင့် အာဂရာ ဒေသတို့မှ ထွက်ရှိသော ကျောက်နီဖြင့် ထွင်းထုထားသည် ။ ဒေသခံ ဟိန္ဒူဘာသာဝင်များက ရုမ္မိနိဒေဝီ (Rumminidevi) နတ်သမီး ရုပ်တုဟု ယူဆကိုးကွယ်ကြသည်။ ကုလသမဂ္ဂ အထွေထွေ အတွင်းရေးမှူးချုပ် ဦးသန့် ဘုရားဖူးရောက်လာရှိလာပြီးနောက် သူ၏နှိုးဆော်တိုက်တွန်းမှုများဖြင့် လုမ္ဗိနီသည် ပြန်လည်သက်ဝင် စည်ကားလာခဲ့သည်။ ",
        " ၁၉၉၆-ခုနှစ် တွင် ထပ်မံတူးဖော်သော အခါ  အသောကမင်းက အမှတ်အသားအဖြစ် ထားခဲ့သော ကျောက်တုံး (marker stone) ကို တွေ့ရှိခဲ့ပြီး အလောင်းတော်၏ ခြေတော်ရာဟု ယူဆလျက် ကျည်ကာမှန်အတွင်းတွင် ထည့်သွင်း  စောင့်ရှောက်ထားသည်။ မာယာဒေဝီဘုရားကျောင်းနေရာပေါ်ရှိ အပျက်အစီးအလွှာသုံးလွှာအောက်တွင် ခက်ခက်ခဲခဲနှင့် ဂရုတစိုက်တူးဖော်ပြီးနောက် ဖော်ထုတ်တွေ့ရှိခဲ့ခြင်း ဖြစ်ပြီး ဗုဒ္ဓ၏ မူလ မွေးဖွားရာနေရာအဖြစ် အတိအကျမှတ်ယူနိုင်ခဲ့သည်။ မယ်တော်မာယာ ရုပ်တုကို အကြောင်းပြုပြီး   ၁၉၉၇-ခုနှစ်တွင် လုမ္ဗိနီသည်  ကမ္ဘာ့ရှေးဟောင်း အမွေအနှစ် ယူနက်စကို စာရင်းဝင်ခဲ့သည်။",
        "မာယာဒေဝီကျောင်းဆောင်ဘေးတွင်  ဘီစီ ၂၅၀ ခန့်က အသောကမင်း စိုက်ထူခဲ့သော ကျောက်စာတိုင် ရှိသည် ။ ရာစုနှစ်များစွာက ကမ္ဘာတစ်ဝှမ်းရှိ ဗုဒ္ဓဘာသာဝင်များသည် ဘုရားရှင် မွေးဖွားရာ လုမ္ဗိနီ (ဗုဒ္ဓမွေးဖွားရာ) သည် တစ်နေရာရာတွင် ရှိကြောင်းသာ သိရှိခဲ့ကြသည်။တရုတ်ဘုရားဖူးများဖြစ်သည့် ဟူယင်ဆန်( Huian Tsang) နှင့် ဖာဟီယန်( Faeihan) တို့၏ ဖော်ပြချက်များအရ 'လုမ္ဗိနီ' ဟု ဆိုကြသည့် ဘုရားရှင် မွေးဖွားရာနေရာသည် ကမ္ဘာမြေပေါ်ရှိ ကောင်းကင်ဘုံတစ်ခုဖြစ်ပြီး စေတီပုထိုးများနှင့် ဘုန်းကြီးကျောင်းများ ရှိပြီး ဥယျာဉ်အလယ်မှနေ၍ အဝေးရှိ နှင်းဖုံးတောင်များကို ပင် မြင်တွေ့နိုင်သည်ဟု ဆိုသည်။",
        "၁၈၉၆ ခုနှစ် ဒီဇင်ဘာလ ၁ ရက်နေ့တွင် ဂျာမန်ရှေးဟောင်းသုတေသနပညာရှင်  ဒေါက်တာ ဖျူရာ (Dr. Alois A. Fuhrer) သည်  အာသောကကျောက်တိုင်ပေါ်ရှိ အဓိကကမ္ပည်းစာတစ်ခုကို ရှာဖွေတွေ့ရှိခဲ့ပြီး  ၎င်းသည် ဗုဒ္ဓမွေးဖွားရာနေရာဖြစ်ကြောင်း အတည်ပြုနိုင်ခဲ့သည်။",
        "ရှာဖွေတွေ့ရှိခဲ့သော ကျောက်စာ တိုင်သည် ဗုဒ္ဓ၏ ဘဝသမိုင်းနှင့် သက်ဆိုင်သည့် ပထမဆုံးသော ကမ္ပည်းစာ အထောက်အထားဖြစ်ပြီး တိုင်၏ သမိုင်းဝင် အရေးပါမှုကို တိုင်တွင် ထွင်းထားသော ကမ္ပည်းစာ (ဗြဟ္မီအက္ခရာဖြင့်) ဖြင့် သက်သေပြထားသည်။ အိန္ဒိယဧကရာဇ် အသောကမင်းကြီး သည် ထီးနန်းဆက်ခံပြီး နှစ်ဆယ်နှစ်မြောက်တွင် ဤနေရာသို့ လာရောက် ဖူးမြော် လည်ပတ်ခဲ့ပြီး ဗုဒ္ဓ၏ မွေးရပ်မြေကို ဂုဏ်ပြုသည့်အနေဖြင့်  တိုင်ထိပ်တွင် မြင်းရုပ်ပါရှိသည့်  ကျောက်တိုင်ကို စိုက်ထူခဲ့သည်ဟု ဆိုကြသည်။",
        "ကျောက်စာတိုင်ရှိ ကမ္ပည်းစာ သည်  “နန်းသိမ်းပွဲခံပြီး အနှစ် ၂၀-မြောက်အကြာတွင် နတ်တို့ချစ်သော ပိယဒဿီမင်းကြီးသည် သကျမုနိ ဗုဒ္ဓ ဖွားမြင်တော်မူရာ ဤအရပ်သို့ လာရောက်၍ ရှိခိုး ပူဇော်တော်မူခဲ့သည်။ ဖွားမြင်တော်မူရာတွင် ကျောက်သား တိုက်ခန်းကို တည်ထား၍   ကမ္ဗည်းကျောက်စာတိုင်ကို စိုက်ထူတော်မူခဲ့သည်။ ဘုရားရှင် ဖွားမြင်တော်မူရာဖြစ်သော ဤလုမ္ဗိနီရွာအား အခွန် ကင်းလွတ်စေပြီး၊ ရှစ်ဖို့ တဖို့ကိုသာလျှင် ပေးဆောင်စေရမည်” ဟု အဓိပ္ပါယ်ရသည်။",
        " ကမ္ပည်းစာ၏ နောက်ဆုံးဝါကျ  “ဥဗလိကေ ကတေ အဌဘာဂိယေ စ” ကို ဘာသာပြန်ရာတွင် မူကွဲ အမျိုးမျိုး ရှိသည်။ ဘာသာရေး အထွတ်အမြတ် နေရာသို့  လာရောက်သည့်  အခါပေး ဆောင်ရသည့် အခွန်ကို ကင်းလွတ်စေပြီး၊ မြေခွန်အဖြစ် ထမ်းဆောင်ရလေ့ရှိသည့်  ထွက်ကုန်၏  ခြောက်ဖို့ တစ်ဖို့၊ လေးဖို့ တစ်ဖို့သော အခွန် အစား   ရှစ်ဖို့ တစ်ဖို့ကိုသာ လျော့ပြီး  ထမ်းဆောင်စေသည်ဟု  အချို့က ယူဆကြသည်။ အရှင်အာဒိစ္စဝံသက မူ  ပါဠိဘာသာဖြင့်  “အတ္ထံ စ ဘာဇယေ” ဟူ၍ဖလှယ်ယူခဲ့ပြီး “မိမိပြုသော ကုသိုလ်အဖို့ကို ဝေခြမ်းပါ၏” ဟု ဘာသာပြန်သည်။ကျောက်စာတိုင်၏ အထက်နားတွင် နှောင်းခေတ်တိဘက်ဘာသာဖြင့် ရေးထိုးထားသော “ဥုံမဏိ ပဒမေဟုံ” စာတမ်းရှိသည်။ ",
        "အေဒီ ၇-ရာစုကရောက်ခဲ့သော  တရုတ်ရဟန်းတော် ဟူယင်ဆန်( Huian Tsang) က ကျောက်စာတိုင်၏ ထိပ်တွင် မြင်းရုပ်ရှိကြောင်း သူ့မှတ်တမ်းတွင် ဖော်ပြထားခဲ့သည်။ ယခုအခါ ကျောက်စာတိုင် ထိပ်ပိုင်းမတွေ့ရတော့သော် လည်း ကျောက်စာတိုင် ထိပ်ပိုင်းဟု ယူဆရသည့် ကျောက်တုံး တစ်တုံးကို ကျောက်စာတိုင်နှင့် အတူထိန်းသိမ်းထားရှိသည် ။ ကျောက်စာတိုင် အက်ကွဲနေသောကြာင့်  အရှည်တည်တံ့အောင် ကုသိနာရုံကျောင်း မြန်မာဆရာတော် ဦးစန္ဒြမုနိက သံပြားဖြင့် ပတ်၍ ထိန်းသိမ်းပေးထားခဲ့သည်။",
        "ကျောက်စာတိုင်၏ တောင်ဘက်တွင် ပေါက္ခရဏီ   (Puskarni )  ရေကန်ရှိသည် ။ အလောင်းတော်ကို ဖွားတော်မူစဉ်က ကောင်းကင်မှ  ရေပူ၊ ရေအေး အလျဉ်အစုံကျလာပြီး၊ (အပူအအေး မျှတစေရန်) မယ်တော်နှင့် အလောင်းတော်တို့ ပထမဆုံးသန့်စင်ဆေးကြောခဲ့သည့်  နေရာဟု ယူဆကြသည်။ရေကန်ကို အုတ်ဖြင့် ပြန်လည်ပြုပြင်ထားပြီး လှေကားထစ်များရှိသည်။",
        " အလောင်းတော် ဖွားမြင်ချိန်တွင် ကောင်းကင်မှ ရေပူရေအေး အလျဉ်တွေ ကျလာသည့်  ဖြစ်ရပ်အပါအဝင် မြေငလျှင်တုန်လှုပ်ခြင်း၊ အထက် ဗြဟ္မာပြည်မှ  အောက် လောကန္တရိတ်ငရဲတိုင်အောင် အတိုင်းအဆမရှိ ထွန်းလင်းတောက်ပသော အလင်းရောင်ကြီး ပေါ်ထွန်းလာခြင်း စသည့်  အလွန်ထူးခြား အံ့သြဖွယ် အဖြစ်အပျက်များ ဖြစ်ပေါ်ခဲ့သည်ဟု မဇ္ဈိမနိကာယ် အစ္ဆရိယအဗ္ဘုတသုတ်၊ဒီဃနိကာယ် မဟာပဒါနသုတ်တို့တွင်  ဟောကြားထားသည်။ ဖွားမြင်စ အလောင်းတော်သည် ညီညွတ်သော ခြေအစုံဖြင့် မြေမှာရပ်လျက်  မြောက်ဖက်အရပ်ကို ရှေုးရှုကာ ခြေဖဝါး ၇-လှမ်း လှမ်းကြွတော်မူပြီး အောက်ပါ စကားကို ကြုံးဝါးတော်မူခဲ့သည်။",
        "“အဂ္ဂေါဟမသ္မိ လောကဿ။ ဇေဋ္ဌောဟမသ္မိ လောကဿ။ သေဋ္ဌောဟမသ္မိ လောကဿ။အယမန္တိမာ ဇာတိ, နတ္ထိဒါနိ ပုနဗ္ဘဝေါ”တိ။",
        "“ငါသည် လောကတွင် အမြင့်ဆုံးဖြစ်၏။ငါသည် လောကတွင် အကြီးဆုံးဖြစ်၏။ငါသည် လောကတွင် အမြတ်ဆုံးဖြစ်၏။ဤမွေးဖွားခြင်းသည်ကား နောက်ဆုံးမွေးဖွားခြင်းတည်း။နောင်တစ်ဖန် ဘဝဖြစ်ခြင်း မရှိတော့ပြီ။”",
        "မြတ်ဗုဒ္ဓသည် လုမ္ဗိနီသို့ ဘုရားအဖြစ်သို့ရောက်ပြီး တစ်ကြိမ်သာ ပြန်လည် ကြွရောက်တော်မူခဲ့သည်။ ကပိလဝတ်မှ ဒေဝဒဟပြည်သို့ အကြွ ဤလုမ္ဗိနီ ဥယျာဥ်တွင် တစ်ထောက်နားကာ ဒေဝဒဟသုတ္တန်ကို ဟောကြားတော်မူခဲ့သည်။",
        " လုမ္ဗိနီသို့ အောက်တိုဘာလဆန်းမှ မေလ အထိ သွားရောက်လည်ပတ် ဖူးမြော်နိုင်သည်။ "
      ],
      "images": [
        {
          "url": "https://github.com/AungNaingPhyo2006/younmeinfo/blob/main/buddha/lumbini.png?raw=true",
          "caption": "လုမ္ဗနီ ဥယျာဉ်",
          "afterParagraph": 3
        },
        {
          "url": "https://github.com/AungNaingPhyo2006/younmeinfo/blob/main/buddha/lumbini1.jpg?raw=true ",
          "caption": "အထိမ်းအမှတ်ကျောက်တုံး",
          "afterParagraph": 8
        },
        {
          "url": "https://github.com/AungNaingPhyo2006/younmeinfo/blob/main/buddha/lumbini4.jpg?raw=true",
          "caption": "အသောက ကျောက်စာတိုင် ",
          "afterParagraph": 11
        },
        {
          "url": "https://github.com/AungNaingPhyo2006/younmeinfo/blob/main/buddha/lumbini2.jpg?raw=true ",
          "caption": "အသောက ကျောက်စာတိုင် ကမ္ဗည်းစာ",
          "afterParagraph": 12
        },
        {
          "url": "https://github.com/AungNaingPhyo2006/younmeinfo/blob/main/buddha/lumbini3.jpg?raw=true ",
          "caption": "ရှေးဟောင်းအဆောက်အဦးပျက်များနှင့် မယ်တော်မာယာရေသန့်စင်ရာ ရေကန်",
          "afterParagraph": 16
        },
        {
          "url": "https://github.com/AungNaingPhyo2006/younmeinfo/blob/main/buddha/lumbini5.jpg?raw=true ",
          "caption": "မြန်မာ ရွှေကျောင်းတော်",
          "afterParagraph": 20
        }
      ]
    },
    {
      "id": "1",
      "title": "မဟာ ဗောဓိစေတီတော် ",
      "author": "အောင်နိုင်ဖြိုး(ကဘော်မြေ)",
      "description": "မဟာ ဗောဓိစေတီတော် တည်ရှိရာ ဂါယာ မြို့ သည် ဘီဟာပြည်နယ်၊ ပတ္တနားမြို့ မှ ၁၀၅ ကီလိုမီတာအကွာတွင် တည်ရှိသည်။ ဗုဒ္ဓဂါယာသည် ဂါယာမြို့၏တောင်ဘက် ၁၃ ကီလိုမီတာခန့်အကွာ( ၇ မိုင်ခန့်) ၊ ကာလကတ္တားမြို့ အနောက်ဘက် ၄၅၀ ကီလိုမီတာနှင့် ပတ္တနားမြို့ တောင်ဘက် ၉၀ ကီလိုမီတာအကွာ တွင် တည်ရှိပြီး အိန္ဒိယတိုက်ငယ်၏ ဗုဒ္ဓဘာသာဘုရားဖူးများ လည်ပတ်ရန်နေရာများထဲမှ တစ်ခုဖြစ်သည်။",
      "location": "https://www.google.com/maps/place/Mahabodhi+Temple/@24.6955447,84.9903398,622m/data=!3m1!1e3!4m6!3m5!1s0x39f32c5b4bd80877:0xf8dd2e286fa80c97!8m2!3d24.6959222!4d84.9914193!16zL20vMDFneXl2?authuser=0&entry=ttu&g_ep=EgoyMDI1MTIwOS4wIKXMDSoASAFQAw%3D%3D",
      "mainImage": "https://github.com/AungNaingPhyo2006/younmeinfo/blob/main/buddha/bodhgayaTemple.png?raw=true",
      "body": [
        "မြတ်စွာဘုရား ပွင့်တော်မူရာ ဗောဓိပင်သည်  ဂယာမြို့အနီးတွင် တည်ရှိသောကြောင့်  ဗုဒ္ဓဂယာဟု ခေါ်ကြခြင်း ဖြစ်သည် ။ ဗုဒ္ဓဂယာသည်  ဗုဒ္ဓဘာသာဝင်များ အထွတ်အမြတ်ထားရာမြို့ ဖြစ်သကဲ့သို့ ပင် ဂယာမြို့သည်လည်း ဟိန္ဒူဘာသာဝင်များ  အထွတ်အမြတ်ထားရာ မြို့ဖြစ်သည် ။ ဖဂ္ဂုနီနက္ခတ်ယှဉ်ရာ တပေါင်းလတွင်  ပယာဂဆိပ်၊ ဂယာဆိပ်စသော အထွတ်အမြတ် ဆိပ်ကမ်းတို့၌  ရေချိုးပါက  မကောင်းမှုများသန့်စင်ပြီး တစ်နှစ်ပတ်လုံး ဥပုသ်စောင့်ပြီးသား ဖြစ်သည်ဟု  ဟိန္ဒူဘာသာဝင်များ  ယုံကြည်ကြကြောင်းကို မူလပဏ္ဏာသ ဝတ္ထသုတ်တွင် ဟောတော်မူထားသည်။ ",
        "မဟာဗောဓိ စေတီတော်ဝင်း အပြင်ဂိတ် အဝင်ဝတွင်  ကင်မရာ များ အခွန်ဆောင်သည့် နေရာ၊ ဖုန်း ဘိနပ် အသုံးအဆောင်များ အပ်သည့်နေရာနှင့် မဟာဗောဓိစာအုပ်ဆိုင်တို့ ရှိသည် ။ သတ္ထုရှာဖွေကိရိယာ တပ်ဆင်ထားသော လုံခြုံရေး ဂိတ်ကို ဖြတ်ပြီးမှသာ  စေတီတော်ဝင်း ဝင်ပေါက်သို့  ရောက်သည်။",
        "မဟာ ဗောဓိစေတီတော်  သည် သီရိဓမ္မာ သောကမင်းကြီး နန်းစံ ၁၀ နှစ်ခန့်တွင် ဂေါတမ မြတ်စွာဘုရား ပွင့်တော်မူရာ အရပ်ကို အထိမ်းအမှတ်ပြု တည်ထားကိုးကွယ်သည့် စေတီတစ်ဆူဖြစ်သည်။၁၂ ရာစုတွင် မိုဟာမက် ဘက်ခတီယာ (Muhammad Bakhtiyar Khilji   )ဦးဆောင်သော  မူဆလင် ကျူးကျော်သူများက ယခင်စေတီတော်အား ဖျက်ဆီးခဲ့ကြသည် ။ ",
        "လက်ရှိစေတီတော်ကို ၁၈၈၀ ခုနှစ်ဝန်းကျင်တွင် ပြန်လည်ပြုပြင်ခဲ့သည်။ ဤနေရာတွင် အခြားစေတီတော်များစွာ လည်း ရှိခဲ့သည်။ စေတီတော်၏တောင်ဘက်နှင့် အနောက်ဘက်ရှိ ရှုပ်ထွေးစွာထွင်းထုထားသော လက်ရန်းများ၏ အစိတ်အပိုင်းများသည် အလွန်ရှေးကျသည်။ လက်ရန်းအချို့သည် မူရင်းဖြစ်ပြီး လက်ရန်းများ၏ အချို့ အစိတ်အပိုင်းများသည် ပလတ်စတာ ပုံတူများဖြစ်သည်။ လက်ရန်း မူရင်းကို ကာလ်ကတ္တားရှိ ပြတိုက်တွင် ထိန်းသိမ်းထားသည် ။ ",
        "ခေတ်အဆက်ဆက် ဖျက်ဆီးခံခဲ့ရသော်လည်း စေတီတော်ကြီးအား ပြုပြင်မွမ်းမံခဲ့သူ ဘုရင်များတွင် မြန်မာနိုင်ငံက ကျန်စစ်သားမင်း၊ ဘိုးတော်ဘုရားမင်းနှင့်  မင်းတုန်းမင်းတို့ ပါဝင်သည်။",
        "စေတီတော်ကြီးသည် ဉာဏ်တော်အမြင့် ၅၀ မီတာ (၁၇၀ ပေ) ခန့်ရှိပြီး အရင်းကားပြီးလျှင် အဖျားရှူးသော လေးထောင့်ပုံသဏ္ဌာန်ရှိ၍ ဗိသုကာလက်ရာ အားဖြင့် ထူးခြားကောင်းမွန်လှသည်။  မြန်မာပြည် ပုဂံဘုရားအချို့နှင့် မန္တလေး ဗောဓိကုန်းမှ စေတီတော်များသည် ဤဗောဓိစေတီတော်၏ ပုံစံကို ယူကာ တည်ဆောက်ထားခြင်း ဖြစ်သည်။ ",
        "စေတီတော်သည် အောက်ပိုင်းသည် ဂူကျောင်းပုံစံဖြစ်၍ အတွင်း၌ ရုပ်ပွားတော်တစ်ဆူ ကိန်းဝပ်လျက် ရှိပြီး  အပေါ်ပိုင်းသည် စေတီဖြစ်သည်။ စေတီ၏ ဖိနပ်တော် ထောင့်လေးထောင့်၌ စေတီမကြီး၏ ပုံသဏ္ဌာန်မျိုး အရံစေတီ တစ်ဆူစီရှိသည်။ မဟာဗာဓိစေတီ၏ အမိုးခုံးကို ထိုင်းနိုင်ငံ အစိုးရမှ ၂၉၀ ကီလိုဂရမ်ရှိ ရွှေပြားများ ကပ်လှူထားသည်။ဤစေတီတော်ကို  ဗုဒ္ဓဘုရားရှင်သည် ဗိဿနိုး၏ ကိုးယောက်မြောက် ဇာတိဟု သမုတ်ကာ ဟိန္ဒူဘာသာဝင်တို့က  သန့်ရှင်းစင်ကြယ်သော နေရာဟု မှတ်ယူကြသည်။၂၀၀၂ ခုနှစ် ဇွန်လတွင် မဟာဗောဓိစေတီကို ယူနက်စကို ကမ္ဘာ့အမွေအနှစ်နေရာအဖြစ် သတ်မှတ်ခဲ့သည်။",
        "စေတီတော်၏  အတွင်းလှိုဏ်ဂူထဲတွင်  အရှေ့ဘက်ကို မျက်နှာပြုထားသော  ဉာဏ်တော် ၁၀-ပေ ခန့် ရုပ်ပွားဆင်းတုတော် တစ်ဆူရှိသည်။ ညာဖက်လက်က မြေမှာ ထိထားပြီး မိမိပြုခဲ့သော ပါရမီတို့အား မဟာပထဝီကြီးအား သက်သေပြုထားဟန် (ဘူမိဖဿမုဒြာ) ထုလုပ်ထားသည်။ ဗြိတိသျှလူမျိုး ကျောက်စာဝန် အလက်ဇန်းဒါး ကန်နင်ဟန် (Alaxander Cunningham) က ၁၈၈၀-ခုနှစ်တွင်  ဟိန္ဒူဘုန်းတော်ကြီး မဟန့် နန်းတော်ဝင်းအတွင်းမှ ရုပ်ပွားတော်ကို  စေတီတော်အတွင်းရှိ ယခုနေရာသို့  ပင့်ဆောင်ထားခဲ့ခြင်း ဖြစ်သည်။ ",
        "မူလကရှိခဲ့သော  ရုပ်ပွားတော်ကို  ရွှေဖြင့်  ထုလုပ်ထားပြီး မူစလင်တို့၏ ဖျက်ဆီးခြင်းကို ခံခဲ့ရ ကြောင်း ဘူချန်နန် (Buchanan) ၏ မှတ်တမ်းအရသိရသည်။ ရုပ်ပွားတော် သီတင်းသုံးနေသော  ပလ္လင်ကို ဝဇိရာသနပလ္လင် ဟု ခေါ်ပြီး  ကျောက်သားဖြင့် ထုလုပ်ထားသည်။ “ဝဇိရ = စိန် + အာသန= နေရာ” ဖြစ်ပြီး အောင်တော်မူရာနေရာဟု အဓိပ္ပါယ်ရသည်။ “ဘုရားအဖြစ် မရောက်သမျှ ဤထက်ဝယ်ဖွဲ့ခွေထားသော တင်ပလ္လင်ကို မဖျက်တော့” ဟူသော ဇွဲဝီရိယတော်ဖြင့် ထိုင်တော်မူခဲ့သည့် အတွက် အပရာဇိတပလ္လင် (အရှုံးမပေးသော အောင်ပွဲခံ ပလ္လင်)ဟုလည်း ခေါ်သည် ။ ဝဇိရာသနပလ္လင်တော်သည်  မဟာဗောဓိ ညောင်ပင်ရင်း၌  တည်ရှိပြီး ပလ္လင်တခြမ်းကို စေတီတော်အတွင်းတွင်  ငုံလျက်  တည်ဆောက်ထားသည် ။",
        "မဟာ ဗောဓိစေတီတော် သည် ဗုဒ္ဓဘာသာဝင်များအတွက် အမြင့်မြတ်ဆုံး ဘုရားဖူးနေရာ လေးခုအနက် တစ်ခုဖြစ်သည်။ အခြားအရေးကြီးသော နေရာသုံးခုမှာ နီပေါနိုင်ငံ၊ လုမ္ဗိနီ (Lumbini)ရှိ  မွေးဖွားရာနေရာ၊ ဗာရာဏသီအနီးရှိ ဆာရာနတ် (Sarnath)တွင် ဘုရားရှင် ပထမဆုံးတရားဒေသနာ ဟောကြားရာနေရာနှင့် ပရိနိဗ္ဗာန်ပြုတော်မူခဲ့ရာ ဂိုရက္ခပူရ (Gorakhpur)အနီးရှိ ကုသိနာရုံ(Kushinagar)တို့ဖြစ်သည်။ ",
        "ကမ္ဘာတစ်ဝှမ်းမှ ဗုဒ္ဓဘာသာဝင်များသည် ဗုဒ္ဓဂါယာ (ဗောဓိဂါယာဟုလည်း ခေါ်သည်) တွင် ဘုရားကျောင်းများ တည်ဆောက်ခဲ့ကြသည်။တိဗက်ဘုန်းတော်ကြီး ဒလိုင်းလားမားသည် ဤနေရာတွင် မကြာခဏ အချိန်ဖြုန်းလေ့ရှိသည်။ တိဘက်ဘုရားဖူးများသည် ဆောင်းရာသီအတွက် ဓရမ်ရှာလာ(Dharamshala)မှ ဤနေရာသို့ လာကြသည်။  ",
        "မဟာ ဗောဓိစေတီတော်၏နောက်ဘက်တွင်  ဗုဒ္ဓဘုရားရှင် ဉာဏ်အလင်းရရှိသည့်  ဗောဓိပင် သို့မဟုတ် ဗုဒ္ဓဂါယာပင်   ( Ashwattha  tree )   တည်ရှိပြီး အမြင့် ၈၀ ပေခန့် သက်တမ်း ၁၁၅ နှစ်ခန့်ရှိသည်။  ",
        "ဗုဒ္ဓဖြစ်လာမည့် သိဒ္ဓတ္ထမင်းသားသည် နေရဉ္ဇရာ (Nairanjana)မြစ်ကမ်းတွင် ရသေ့ငါးဦးနှင့်အတူ ခြောက်နှစ်ကြာ ခြိုးခြံစွာ ကျင့်ကြံအားထုတ်နေထိုင်ခဲ့သည်။ ခြိုးခြံခြင်းသည် ဘုရားအဖြစ်သို့ မပို့ဆောင်နိုင်ကြောင်း သဘောပေါက်သောအခါ ၎င်းအကျင့်တို့ကို စွန့်လွှတ်ခဲ့သည်။ ထိုအခါ ရသေ့ငါးဦးသည် ဘုရားအလောင်းတော်ကို  စွန့်ခွာလျက် ဆာရနတ်(Sarnath)အရပ်သို့ ထွက်ခွာသွားခဲ့ကြသည်။ ",
        " နေရဉ္ဇရာ(Niranjana) မြစ်သည် မဟာဗောဓိစေတီတော်၏  အရှေ့ဘက် ၂၅၀ မီတာခန့်တွင် ရှိပြီး  သိဒ္ဓတ္တမင်းသားသည်  ဗောဓိပင်ကို ရောက်ရှိရန် အဆိုပါမြစ်ကို ဖြတ်ကူးခဲ့ရသည်။ နေရဉ္ဇရာ(Niranjana) မြစ်ကို ယခုအခါ လီလင်ဇာ (Lilanja) မြစ်ဟုလည်း ခေါ်ကြသည်။",
        "မူလဗောဓိပင်ကို အသောကမင်း၏ မိဖုရား တိဿရက္ခိတက ခုတ်လှဲပစ်ခဲ့သည် ။ အသောကမင်းက အမြစ်ငုတ်ကို နို့ရည် သွန်းလောင်းကာ သစ္စာအဓိဋ္ဌာန်ပြုခဲ့သည့်အခါ အံသြဖွယ်ရာ ပြန်လည်ပေါက်လာခဲ့သည်။ ဗုဒ္ဓဘုရားရှင် ဘုရားအဖြစ်သို့ရောက်တော်မူခဲ့ရာ မူလဗောဓိပင်မှ ကိုင်းတစ်ကိုင်းကို အသောကဧကရာဇ်၏ သမီးတော် သံဃမိတ္တက သီရိလင်္ကာသို့ သယ်ဆောင်သွားခဲ့သည်။ ထိုသစ်ပင်သည် သီရိလင်္ကာနိုင်ငံ အနုရဓပူရ (Anuradhapura)တွင် ရှိသည်။ ",
        "သုင်္ဂမင်း ပုသျှမိတြ (Pusyamitra)၊ ဘင်္ဂလီမင်း သျှာသျှန်က (Shashanka) တို့သည် လည်း  ဗောဓိပင်ကို ခုတ်လှဲခဲ့ကြ ဖူးသည် ။ ယခုတွေ့မြင်နေရသော ဗောဓိပင်ကို လေဒဏ်ကြောင့် ပြိုလဲသွားသည့် မူလဗောဓိပင်ကြီး၏ မျိုးစေ့ကို ယူပြီး ကျောက်စာဝန် ကန်နင်ဟန် (Alaxander Cunningham) က ၁၈၇၆-ခုနှစ်တွင် ပြန်လည်  စိုက်ပျိုးပေးခဲ့သည်။",
        "ဘုရားရှင်တို့ ဘုရား စဖြစ်ပြီးပထမဆုံး သီတင်းသုံးတော်မူသော နေရာ(ဌာန) ၇- ဌာနကို  သတ္တသတ္တာဟ ခေါ်ဆိုသည်။ ဗောဓိပင်၏ ထက်ဝန်းကျင်၌သာ သတ္တ သတ္တာဟ ကျင့်တော်မူကြသည်။ ထိုဌာနတို့သည် ဗုဒ္ဓဂါယာ၌ အဓိကဖူးမျှော်ဖွယ်ရာများတွင် ပါဝင်ကြသည်။",
        "ဗောဓိပင်ရင်း ဝဇိရာသနပလ္လင်နေရာသည်  မြတ်စွာဘုရား ဘုရားဖြစ်တော်မူပြီးသည့်နောက် ရက်သတ္တတပတ်ကြာ တထိုင်တည်း ကဆုန်လပြည့်ကျော်(၁)ရက်နေ့မှ (၇)ရက်နေ့အထိ မလှုပ်မရှား ဖလသမာ ပတ်ဝင်စားပြီး စံနေတော်ရာ ပဌမသတ္တာဟဌာန ဖြစ်သည် ။ပထမနေ့ ၊ နေ့အခါမှာ ဖလသမာပတ် ဝင်စားပြီး နေတော်မူသည်။ ညအခါမှာ ပဋိစ္စသမုပ္ပါဒ် တရားတော်ကြီးကို အနုလုံ ၊ ပဋိလုံ သုံးသပ်ဆင်ခြင်တော်မူသည်။ \"ယဒါဟဝေ\" စသော ဥဒါန်း(၃) ဂါထာကို အသံမထွက်ဘဲ စိတ်ထဲမှ ကျူးရင့်တော်မူပါသည်။ဝဇိရာသနပလ္လင်တော် ရှိရာနေရာသည် စကြဝဠာ၏ ဗဟိုချက်ဟုလည်း ဆိုကြသည်။ ",
        "ဝဇိရာသန ပလ္လင်သည် အနုပညာ လက်ရာမြောက်လှစွာ ထုထွင်းထားသော ကျောက်သား ပလ္လင်တော်ဖြစ်သည်။ ထိုပလ္လင်တော်သည် မဟာဗောဓိပင်နှင့် မဟာဗောဓိစေတီအကြား မဟာဗောဓိပင်၏ အရှေ့ဘက်၌ ရှိသည်။ ဘုရားရှင်သည် ဘုရားအဖြစ်ကို ရတော်မူပြီးသည်မှစ၍ အပရာဇိတ ပလ္လင်ပေါ်မှ မထပဲ ခုနစ်ရက်တိုင်တိုင် အရဟတ္တ ဖိုလ်ချမ်းသာကို ခံစားတော်မူသည်။ ယင်းသို့ ပလ္လင်ထက်၌ ခုနစ်ရက် စံတော်မူခဲ့သည့် ပထမ သတ္တာဟကို ပလ္လင်္ကသတ္တာဟ ဟုခေါ်လေသည်။",
        "ဒုတိယ သတ္တာဟဌာန အနိမိသစေတီကုန်းသည်  စေတီတော် ပရိဝုဏ် ဝင်ပေါက် အနီး ညာဘက်တွင် တည် ရှိသည် ။ ",
        "အနိမိသ အထိမ်းအမှတ် အဖြစ်တည်ထားသော မဟာဗောဓိစေတီတော်နှင့် ပုံစံတူ စေတီငယ် တစ်ဆူ ရှိသည်။",
        " စေတီတော်ထဲတွင်  မတ်တပ်ရပ်နေဟန် သီဟနာဒ အဝလောကိတေသွာရ ဘုရားအလောင်းရုပ်ပွားတော် တစ်ဆူရှိသည် ။ ခြေရင်းတွင်  ခြင်္သေ့ရုပ် ရှိပြီး လက်တဖက်က ကြာပန်းကို ကိုင်ထားဟန် ထုလုပ်ထားသည်။ တရုတ် မဟာယာနဗုဒ္ဓဘာသာဝင်တွေများ ကွမ်ယင်မယ်တော်အဖြစ် ကိုးကွယ်ကြသကဲ့သို့ ၊ ဒေသခံများက  တာရာဒေဝီ နတ်သမီးအဖြစ် ကိုးကွယ်ကြသည်။",
        " မြတ်စွာဘုရားရှင်က ဘုရားအဖြစ် ရောက်တော်မူပြီးသည့် နောက် ဗောဓိပင်ရင်းတွင် ၇-ရက်တိုင်တိုင် ဖလသမာပတ် ဝင်စားနေတော်မူရာ  နတ်ဗြဟ္မာများ က “အရှင်သည် မထသေး၊ ဘုရားအဖြစ်သို့ ရောက်ရန် အခြားအားထုတ်ဖွယ် တရားများ ကျန်သေးသလား” ဟု သံသယ ဖြစ်ကြသည်။ ထို သံသယကို ဖျောက်ရန် အတွက် ပဌမသတ္တာဟက ထတော်မူသည့်အခါ  ကောင်းကင်သို့တက်၍   ရေမီးအစုံ ယမိုက်ပြဋိဟာတန်ခိုး ပြတော်မူသည် ။ ထို့နောက် ဗောဓိမဏ္ဍိုင်မှ  အရှေ့မြောက်  ယွန်းယွန်း နေရာ   ၁၄-လံ (၁၀၄ ပေ)ခန့်အကွာ  အနိမိသစေတီယဌာနတွင်  “ငါသည် ပါရမီများဖြည့်ခဲ့သောကြောင့် ဤပလ္လင်ထက်မှာ မာရ် (၅)ပါးကိုအောင်မြင်ပြီး ဘုရားဖြစ်ခဲ့ပြီ တကား”ဟုဆင်ခြင်ကာ ဖြောင့်ဖြောင့်မတ်မတ် ရပ်နေတော်မူ၍ မျက်စိမမှတ်ဘဲ ၇-ရက်တိုင်တိုင် ဗောဓိပင်ရင်းကို ကြည့်ရှုတော်မူခဲ့သည် ။  ကဆုန်လပြည့်ကျော် (၈) ရက်နေ့မှ (၁၄) ရက်နေ့အထိ ၇-ရက် သီတင်းသုံးတော်မူသည်။",
        " သဗ္ဗညုတ ရွှေဉာဏ်တော်ကိုရရာ ပလ္လင်တော်နှင့် ဗောဓိပင်ကို မမှိတ်မသုံကြည့်၍ ခုနစ်ရက်စံတော်မူခဲ့သည့် နေရာကို အနိမိသ သတ္တာဟ ဟုခေါ်၍ ဒုတိယ သတ္တာဟဖြစ်သည်။ တရုတ်ဘုရားဖူးရဟန်းတော် ရွှန်ကျန်၏ မှတ်တမ်းအရဆိုရင်လျှင်  အနိမိသစေတီတော်သည်  ယခုနေရာတွင် မဟုတ်ဘဲ မဟာဗောဓိစေတီ၏  မြောက်ဘက် အရပ်တွင် ရှိသည်။(အ = မ၊ နိမိသ = မျက်စိမှိတ်သည်၊ အနိမိသ = မျက်စိမမှိတ်)",
        "အနိမိသစေတီအရပ်မှာ ၇-ရက်ကြာ သီတင်းသုံးပြီးသည့်နောက် အပရာဇိတပလ္လင်နေရာနှင့် အနိမိသစေတီ အကြား   မြောက်ဘက်၌ အရှေ့အနောက် ပေ ၆၀ ခန့်အတွင်း  နတ်ဗြဟ္မာတို့ဖန်ဆင်းသော  ရတနာစင်္ကြံတော်တွင်  ကဆုန်လကွယ်နေ့မှ နယုန်လဆန်း (၆) ရက်နေ့အထိ ၇-ရက်တိုင်တိုင် အရှေ့အနောက် လူးလာတုံ့ခေါက် စင်္ကြံလျှောက်တော်မူသည်။စင်္ကြံကြွရင်း တရားဆင်ခြင်၊ ဖလသမပတ် ဝင်စားသောကြောင့် ”  ရတနာစင်္ကမ သတ္တာဟဌာန ” ခေါ်သည်။",
        "တတိယမြောက် ရတနာစင်္ကမ သတ္တာဟဌာန  အထိမ်းအမှတ်အဖြစ် အမြင့် ၃-ပေ၊ အလျှား ပေ-၆၀ ရှိ အုတ်ခုံတခု ရှိသည် ။ အုတ်ခုံပေါ်တွင် ကြာပန်းပွင့်များ  ထုလုပ်ထားသည်။အထိမ်းအမှတ် ကျောက်ကြာပွင့် ၁၁ ပွင့်ထုလုပ်ထားရှိ သည် ။",
        "မဟာဗောဓိ စေတီတော်ကြီး၏ အနောက်မြောက် ၁၀-လံ အကွာ (ပေ ၇၀ ခန့်) တွင် နတ်တို့ ဖန်ဆင်းအပ်သော ရတနာဃရ ရွှေအိမ်၌ နယုန်လဆန်း (၇) ရက်နေ့မှ (၁၃)ရက်အထိ အဘိဓမ္မာ ၇-ကျမ်းကို သုံးသပ်လျက် ခုနစ်ရက် စံတော်မူခဲ့သည်။အဘိဓမ္မာ ရှေးဦး (၆)ကျမ်းကိုဆင်ခြင်ရာတွင် ရောင်ခြည်တော် ကွန့်မြူးခြင်း မရှိသေးပေ။ နောက်ဆုံး ပဋ္ဌာန်းကျမ်းကို ဆင်ခြင်သော အခါ  ဘုရားရှင်၏ဉာဏ်တော် ကျယ်ဝန်းစွာ ကွန့်မြူးခွင့်ရသည့် အတွက် ရောင်ခြည်တော် ၆-သွယ် ကွန့်မြူးကာ နတ်၊ဗြဟ္မာတို့သည်လည်း ခြေတော်ရင်းမှာ ဦးခိုက်လာ ကြသည်။   ထိုနေရာကို ရတနဃရ သတ္တာဟ ဟုခေါ်သည်။ စတုတ္ထ သတ္တာဟ စံခဲ့သော ထိုနေရာတွင် ယခုအခါ အုတ်တိုက်စေတီငယ်တဆူ ရှိ၍ အနုပညာ လက်ရာမြောက်သော ထူပါကျောက်တိုင်များဖြင့် ဝန်းရံလျက်ရှိသည်။  ရတနာဃရ သတ္တာဟ ပဋ္ဌာန်း ဒေသနာတော်ကို ဆင်ခြင်တော်မူ , ရတနာနှင့်တူသော တရားတော်ကိုဆင်ခြင်ရာနေရာ ဖြစ်ရာ  သမာဓိရှိသူများ  ဘုရားရှင်၏ ရောင်ခြည်တော်တို့ကို  ထိတွေ့၍ရနိုင်သေး သည်။ ",
        "ပဉ္စမသတ္တာဟဖြစ်သော  အဇပါလနိဂြောဓ ညောင်ပင်နေရာသည်  ဗောဓိပင်၏  အရှေ့ဘက်အရပ် (မဟာဗောဓိစေတီတော်နှင့် စေတီတော်ဝင်း ပရိဝုဏ်မုခ်ဦး အကြား လူသွားလမ်းပေါ်) တွင် ရှိခဲ့သည်။",
        "ယခုအခါ ကျောက်စာ ဌာနက အထိမ်းအမှတ် စိုက်ထူထားသော   အထိမ်းအမှတ်ကျောက်စာတိုင်  ရှိသည်။ ဥဒါန်း၊ ဝိနည်းမဟာဝါပါဠိတော်တွင်  ဘုရားအဖြစ်ရောက်တော်မူစ ဗောဓိပင်ရင်း၌  ရက်သတ္တပတ်ကြာ စံတော်မူပြီး ဖလသမာပတ်က ထသည့် အခါ အဇပါလနိဂြောဓ (ဆိတ်ကျောင်းသားများ နားခိုလေ့ရှိသည့် ညောင်ပင်) သို့  ကြွတော်မူခဲ့တယ်ဟု တွေ့ရသည်။ အဋ္ဌကထာဆရာများကမူ  ဗောဓိပင်ရင်းမှ အဇပါလညောင်ပင်သို့ ချက်ချင်းကြွတော်မူခြင်း မဟုတ်ဘဲ၊ ယမိုက်ပြဋိဟာပြတော်မူပြီးသည့်နောက် အနိမိသစေတီ၊ ရတနာစင်္ကမစေတီ၊ ရတနာဃရစေတီတို့၌ ရက်သတ္တ တပတ်စီ စံနေတော်မူပြီး ပဉ္စမသတ္တာဟ ရောက်မှ အဇပါလညောင်ပင်သို့ ကြွတော်မူခဲ့သည်ဟု ဖွင့်ပြကြသည်။",
        "မြတ်စွာဘုရား အဇပါလညောင်ပင်အောက်၌ စံနေတော်မူစဉ် ဟုံဟုံက (မာန်မာန တဟုန်းဟုန်းတက်နေသူ) အမည်ရှိ  ဗြာဟ္မဏတစ်ဦး ရောက်လာပြီး “အဘယ်သို့သော သူကို  ဗြာဟ္မဏ ဟုခေါ်ပါသနည်း” ဟု  မြတ်စွာဘုရားကို မေးလျှောက်ခဲ့ရာ  မြတ်စွာဘုရားက “မကောင်းမှုကို အပပြုထားပြီး၊ မာန်မာန တဟုန်းဟုန်းတက်ခြင်း မရှိ၊ (ကိလေသာ) အစွန်းအထင်း မရှိဘဲ မြတ်သောအကျင့်ကို ကျင့်သုံးပြီး ဖြစ်သော ဝေဒဂူပုဂ္ဂိုလ်သည် ဗြာဟ္မဏမည်၏” ဟု ဖြေဆိုတော်မူခဲ့သည်။ အမျိုးလေးပါးအနက် ဗြာဟ္မဏအမျိုးဇာတ်က ဆင်းသက်လာပြီး ဝေဒကျမ်းဂန်များကို တဖက်ကမ်းခပ် တတ်မြောက်သူကိုမှ အမျိုးမြတ် ဗြာဟ္မဏဟု ခေါ်ခြင်း မဟုတ်ဟု ဆိုလိုသည်။ ထိုအကြောင်းကို  အင်္ဂလိပ်ဘာသာဖြင့် “Only by one deeds one becomes a Brahmana, not by birth” ဟု ကမ္ပည်းထိုးထားသည်။",
        "အဇပါလညောင်ပင်ရင်း တွင် နယုန်လဆန်း (၁၄)ရက်နေ့မှ နယုန်လပြည့်ကျော် (၅)ရက်အထိ (၇)ရက် စံတော်မူခဲ့သည်။ ဤနေရာမှာပင် မာရ်နတ်၏ သမီး (၃) ယောက် (တဏှာ၊ အရတီ၊ ရာဂါ)က ဘုရားရှင်ကို မိန်းမမာယာဖြင့် ဖြားယောင်းရန် ကြိုးစားခဲ့ကြသည်။ ဘုရားရှင်သည်  ဤနေရာမှာပင်  သဟမ္ပတိဗြဟ္မာမင်း ၏ လျှောက်ထား တောင်းပန်ချက် အရာ သတ္တဝါတို့ကို တရားဟောရန် စပြီး စီစဉ်ဆုံးဖြတ်တော်မူသည်။အဇပါလညောင်ပင်ရင်းသည်  လောကသားတို့အတွက် “နိဗ္ဗာန်တံခါးကို ဖွင့်တော်မူပြီ” ဟု ဓမ္မစည်ကြီး ရိုက်တီး ကြေညာခဲ့ရာ သာသနာ့သမိုင်းဝင် နေရာတခုလည်း ဖြစ်သည်။",
        "မဟာဗောဓိစေတီတော်၏ အပြင်ဖက်ပတ်လမ်းမှ ထွက်ကာ  တောင်ဘက်သို့ ထွက်လျှင်  ထိပ်ပိုင်းပြတ်နေသော အသောက ကျောက်စာတိုင် အကျိုးတစ်ခုရှိသည်။ မှတ်တမ်းအရ ကျောက်တိုင်ထိပ်တွင်  ဆင်ရုပ်ရှိခဲ့သည်။ ထိုကျောက်တိုင်၏  တောင်ဘက်တွင် မုစလိန္ဒာအိုင်ရှိသည် ။ ရေကန်အလယ်တွင်  မြန်မာနိုင်ငံက တည်ထားသော  နဂါးရုံဘုရား တစ်ဆူရှိသည်။ မြတ်စွာဘုရားရှင်သည်  နယုန်လပြည့်ကျော် (၆)ရက်နေ့မှ နယုန်လပြည့်ကျော် (၁၂)ရက်ထိ ဆဋ္ဌမမြောက် ရက်သတ္တပတ်တွင်  ဗောဓိပင်၏ အရှေ့တောင်ဘက်ရပ်ရှိ ကျည်းပင်ရင်း (မုစလိန္ဒမူလ) ၌  စံတော်မူစဥ် အခါမဲ့  မိုးကြီးစွေသဖြင့် မုစလိန္ဒ နဂါးမင်းက မိမိပါးပျဉ်းဖြင့်မိုး၍ ကိုယ်ကိုခွေလျက် ပလ္လင်ပြုကာ လှူဒါန်းခြင်းကို ချီးမြှောက် စံနေတော်မူခဲ့သည်။  နဂါးမင်းအား သတ္တဝါတို့ကို မငြင်းဆဲရန်၊ ဒေါသကို ထိန်းရန် ၊ ငါ ဟူသော မာန်မာန ကို ခွာရန် ဆုံးမတော်မူသည်။နဂါးရုံဘုရား တည်ထားပူဇော်မှုသည် ဤဖြစ်ရပ်မှ အစပြုသည်။ ",
        "ကျည်းပင်ရင်း၌ ခုနစ်ရက်လုံး စံနေစဉ်ထိုနေရာကို အထိမ်းအမှတ်ပြုသော အဆောက်အအုံ မတွေ့ရသော်လည်း တစ်ခါက ရှိခဲ့ဖူးဟန်တူ၍ မြေအောက်မြုပ်နေဟန် ရှိကြောင်း အထောက်အထား အစအနများ တွေ့ရသည်။ ထိုသတ္တာဟကို မုစလိန္ဒ သတ္တာဟ ဟုခေါ်သည်။",
        "မဟာဗောဓိစေတီတော်၏ တောင်ဘက် (၄၀)လံ အကွာ တွင် အုတ်လက်ရန်းများ  ကာရံထားသော  သတ္တမ သတ္တာဟ သီတင်းသုံးတော်မူရာ လင်းလွန်းပင် (ရာဇာရတန) သို့ ရောက်သည် ။ယခုတွေ့ရသော လင်းလွန်းပင်သည်  မြန်မာနိုင်ငံမှ  ဗိုလ်မှူးကြီး လှအောင် စိုက်ပျိုးခဲ့သော အပင် ဖြစ်သည်။  မြတ်စွာ ဘုရားရှင်သည်   ထိုနေရာ ၌ နယုန်လပြည့်ကျော် (၁၃)ရက်မှ ဝါဆိုလဆန်း ( ၅)ရက်နေ့ အထိ (၇) ရက် ပတ်လုံး သမာပတ် ဝင်စားသည်။ ရာဇာယတန သတ္တာဟဟု ခေါ်သည်။ (၇) ရက်ပြည့်သည့် မနက်တွင် သိကြားမင်းက တဇုသီး ၊ တံပူများ ဆက်ကပ်သည်။ ကိုယ်လက်သန့်စင် အပေါ့ ၊ အလေးသွားပြီး (၄၉)ရက်တာ ပင်ပန်းခဲ့သမျှကို သည်းခံတော်မူသည်။ ",
        "ထိုနေ့ ဘုရားရှင် အစာအာဟာရမှီဝဲရန် လိုအပ် နေချိန်တွင် မြန်မာနိုင်ငံ၊ ရာမညတိုင်း၊ ဥက္ကလာ ဇနပုဒ် နှင့် ပေါက္ကရဝတ္တီ ဇနပုဒ် တို့မှလာသော ကုန်သည်ညီနောင် (တဖုဿ၊ ဘလ္လိက)က မုန့်ကျစ်ဆုပ် ဆက်ကပ် သည်။ ကုန်သည်ညီနောင် ကပ်သည့်ဆွမ်းကို လက်ခံရန် စတုမဟာရာဇ် နတ်မင်းကြီး (၄)ပါးမှ သပိတ် (၄)လုံး တပြိုင်တည်းကပ်လှူကြရာ ဘုရားရှင်က အဓိဌာန်ဖြင့် (၁)လုံးတည်းဖြစ်စေပြီး အလှူခံသည်။ ကုန်သည်ညီနောင် ကို သံဃာရတနာ မပေါ်ထွန်းသေးသည့် အတွက် “ဗုဒ္ဓံ သရဏံ ဂစ္ဆာမိ။ ဓမ္မံ သရဏံ ဂစ္ဆာမိ” ဟူ၍  (ဒွေဝါစိက သရဏဂမန) ဒွေဝါစိက သရဏဂုံ (၂)ပါးကိုသာ ပေးသည်။ ဆံတော် (၈)ဆူ စွန့်တော်မူသည်။ ထိုဆံတော်များကို ရွှေတိဂုံစေတီတွင် ဌာပနာပြုထား သည်။",
        "မဟာဗောဓိ စေတီတော်ကြီး၏ ဘေးတွင် မဟန့် (Mohanta)ကျောင်းတိုက် ရှိသည်။ အဒီ ဆန်ကရာချာရယ(Adi Sankaracharya)သည်  ဗုဒ္ဓဘာသာ အတွေးအခေါ်ပညာရှင်တို့နှင့် အပြင်းအထန် ဆွေးနွေးပွဲများ ကျင်းပလျက် ၎င်းအရပ်တွင်  ရက်ပေါင်းများစွာ နေထိုင်ခဲ့သည်ဟု ဆိုကြသည်။",
        "မေလတွင် ဗုဒ္ဓဇယန္တိပွဲတော် ကျင်းပလေ့ရှိပြီး  ဗုဒ္ဓပွင့်တော်မူသောနေ့၊ ဉာဏ်အလင်းရရှိတော်မူသောနေ့နှင့် ပရိနိဗ္ဗာန် စံတော်မူ သော အထိမ်းအမှတ်နေ့ များကိုလည်း ကျင်းပကြသည်။",
        "၁၉၅၃ ခုနှစ်ကတည်းက ဗုဒ္ဓဂါယာကို နိုင်ငံတကာ ဘုရားဖူးနေရာတစ်ခုအဖြစ် ဖွံ့ဖြိုးတိုးတက်အောင် လုပ်ဆောင်ခဲ့ကြသည်။ သီရိလင်္ကာ၊ ထိုင်း၊ မြန်မာ၊ တိဘက်၊ ဘူတန်နှင့် ဂျပန် ဗုဒ္ဓဘာသာဝင်များသည် မဟာဗောဓိဝင်းနှင့်  လမ်းလျှောက် သွားနိုင်သော အကွာအဝေးအတွင်း ဘုန်းကြီးကျောင်းနှင့် ဘုရားကျောင်းများကို တည်ထောင်ခဲ့ကြပါသည်။ ",
        "ဗုဒ္ဓဂါယာသည် ဘုရားဝတ်ပြုသူတစ်ဦး သွားရောက်လည်ပတ်သင့်သော သို့မဟုတ် ဖူးမြော်သင့်သော နေရာတစ်ခုဖြစ်ပြီး မမြဲခြင်း၏ သဘောသဘာဝကို သတိပြုမိစေမည်ဖြစ်သည်။မဟာဗောဓိစေတီတော်ကို အောက်တိုဘာလနှင့် မတ်လကြား အေးမြသောလများတွင် နိုင်ငံတကာမှ ဘုရားဖူးများ သွားရောက် ဖူးမြော်လေ့ရှိကြသည်။",
        "၂၀၁၃ ခုနှစ် ဇူလိုင် ၇ ရက်နေ့တွင် မဟာဗောဓိစေတီ အနီးတဝိုက်တွင် ဗုံး ၁၀ လုံးခန့် ဆက်တိုက်ကွဲခဲ့ကာ ၅ ဦး ဒဏ်ရာရရှိခဲ့သည်။ ဗုံးတစ်လုံးမှာ ဗုဒ္ဓရုပ်ပွားတော် အနီးတွင် ဖြစ်ပြီး အခြားတစ်လုံးမှာ မဟာဗောဓိပင်အနီးတွင် ပေါက်ကွဲခဲ့သည်။ မပေါက်ကွဲသေးသော ဗုံး ၃ လုံးကိုလည်း ရှာဖွေတွေ့ရှိပြီး မပေါက်ကွဲအောင် ပြုလုပ်နိုင်ခဲ့သည်။ ပေါက်ကွဲမှုများမှာ မနက် ၅ နာရီခွဲမှ မနက် ၆ နာရီအတွင်း ဖြစ်ပွားခဲ့ခြင်းဖြစ်သည်။မဟာဗောဓိစေတီမှာ ထိခိုက်ပျက်စီးမှု မရှိခဲ့ပေ။ ၂၀၁၃ ခုနှစ် နိုဝင်ဘာ ၄ ရက်နေ့တွင် အိန္ဒိယနိုင်ငံ အမျိုးသား စုံစမ်းစစ်ဆေးရေး အေဂျင်စီမှ ဗုံးပေါက်ကွဲမှုများအတွက် အိန္ဒိယမူဂျာဟစ်အဖွဲ့တွင် တာဝန်ရှိသည်ဟု ကြေညာခဲ့သည်။"
      ],
      "images": [
        {
          "url": "https://github.com/AungNaingPhyo2006/younmeinfo/blob/main/buddha/bodhgayaTemple.png?raw=true",
          "caption": "မဟာဗောဓိစေတီတော်",
          "afterParagraph": 1
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya6.jpg?raw=true",
          "caption": "မပြုပြင်မီက မဟာဗောဓိစေတီ",
          "afterParagraph": 4
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya7.jpg?raw=true",
          "caption": "ပြုပြင်ပြီး ၁၈၈၀ ဝန်းကျင်နှစ်များက  မဟာဗောဓိစေတီ ",
          "afterParagraph": 5
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya1.jpg?raw=true",
          "caption": "မဟာဗောဓိ စေတီ အတွင်းရှိ ရုပ်ပွားတော် ",
          "afterParagraph": 8
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya4.jpg?raw=true",
          "caption": "ကာလ်ကတ္တားပြတိုက်ရှိ မူလ ကျောက်လက်ရန်းများ ",
          "afterParagraph": 10
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya5.jpg?raw=true",
          "caption": "ဗောဓိညောင်ပင်ပုံပါ အုတ်ခွက်",
          "afterParagraph": 12
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya2.jpg?raw=true",
          "caption": "ဘုရားအဖြစ်သို့ ရောက်တော်မူခဲ့ရာ ဗောဓိညောင်ပင်",
          "afterParagraph": 15
        },
        {
          "url": "https://github.com/AungNaingPhyo2006/younmeinfo/blob/main/buddha/bodhgaya3.jpg?raw=true",
          "caption": "ဝဇိရာသနပလ္လင်တော်",
          "afterParagraph": 19
        }
      ]
    },
    {
      "id": "3",
      "title": "ကပိလဝတ်",
      "author": "အောင်နိုင်ဖြိုး(ကဘော်မြေ)",
      "description": "လုမ္ဗိနီဥယျာဉ်၏ အနောက်မြောက်ဘက် ၁၅-မိုင် (၂၅ ကီလိုမီတာ) ခန့် အကွာတွင်  တောလိဟဝါမြို့ (Taulihawa) ရှိသည် ။ ၎င်းမြို့မှ မြောက်ဘက်ယွန်းယွန်းသို့  ၂-မိုင်ခန့်ဆက်သွားလျှင် ဒေသခံတို့က တိလောရာကို့တ် (Tilaurakot-तिलौराकोट) ဟုခေါ်သော ကပိလဝတ် ( ကပိလဝတ္ထု - Kapilvastu) မြို့ဟောင်းသို့  ရောက်သည်။",
      "location": "https://www.google.com/maps/place/Palace+of+King+Suddhodana+and+Prince+Siddhartha/@27.5761207,83.0540508,445m/data=!3m1!1e3!4m15!1m8!3m7!1s0x3996f00998844e25:0xe5250279036d6dfd!2sTilaurakot,+32800,+Nepal!3b1!8m2!3d27.5828724!4d83.0844532!16s%2Fm%2F051z8y7!3m5!1s0x3996fbaee91e14b3:0x2d3296bb019c6742!8m2!3d27.5766666!4d83.0549683!16s%2Fg%2F11j6ht364t?authuser=0&entry=ttu&g_ep=EgoyMDI1MTIwOS4wIKXMDSoASAFQAw%3D%3D",
      "mainImage": "https://github.com/AungNaingPhyo2006/younmeinfo/blob/main/buddha/kapilavastu/kapilavastu1.jpeg?raw=true",
      "body": [
        " ဘုရားလောင်း နေထိုင်ခဲ့ပြီး ၁၃နှစ် အထိ နန်းစည်းစိမ် ခံစားခဲ့ရသည့် သကျနိုင်ငံတော်၏ မြို့တော်ဟု ယုံကြည်ကြသည်။ ကပိလဝတ်မြို့ကို ရှေးဟောင်းသုတေသနပညာရှင်များက တိလောရကို့တ် (Tilaurakot )မြို့နှင့် ဆက်စပ်၍ ဖော်ထုတ်ခဲ့သည်။ ထို့အပြင် ထိုနေရာသည် အရေးကြီးသော အဖြစ်အပျက်အမျိုးမျိုးနှင့် ဆက်စပ်နေသည်ဟု ယုံကြည်ကြသည်။  မီးဖိုဖြင့် မီးရှို့ထားသော အုတ်များ၊ ရွှံ့စေးများဖြင့် ပြုလုပ်ထားသော ရှေးဟောင်းစေတီပုထိုးများ၊ ဘုန်းကြီးကျောင်းများ၏ အပျက်အစီးများနှင့် ကုန်းများရှိသည်။ အကြွင်းအကျန်များကို ရေကျုံးတစ်ခုဖြင့် ဝန်းရံထားပြီး မြို့ရိုးကို အုတ်များဖြင့် ပြုလုပ်ထားသည်။ အမှန်စင်စစ် ကပိလဝတ်မြို့သည် ကြီးကျယ်ခမ်းနားသောကြောင့် ယဉ်ကျေးမှုမြင့်မားသော နေရာတစ်ခုအဖြစ် အလွယ်တကူ မြင်ယောင်နိုင်သည်။",
        "ကပိလဝတ်မြို့နှင့်  သကျ (သာကိယ၊ သက္က) မျိုးနွယ်စုတို့၏  သမိုင်းကြောင်းကို ဒီဃနိကာယ် အမ္ဗဋ္ဌသုတ်၊ သုတ္တနိပါတ် သမ္မာပဗ္ဗဇနီယသုတ် အဖွင့် အဋ္ဌကထာတို့တွင်  ဖော်ပြထားသည်။ ကမ္ဘာဦးအစ မဟာသမ္မတမင်းမှ ဆင်းသက်လာသော  ဥက္ကာကမင်းကြီး၏ သားတော် သမီးတော် တို့က  သကျမျိုးနွယ်စုကို ထူထောင်ခဲ့သည်။ ",
        "ဥက္ကာကမင်းကြီးကို  ရာမာယန၊ မဟာဘာရတစသည့်  ရှေးဟောင်း ပူရာဏကျမ်းတို့တွင် လာသည့်  ဣက်စွာကု (Ikṣvāku) မင်းဟု ဆိုကြသည်။ ပူရာဏကျမ်းတို့အဆို အရ ဇမ္ဗုဒိတ်ကျွန်းဟု ခေါ်သည့် အိန္ဒိယကို လွှမ်းမိုးခဲ့သော မျိုးနွယ်စုကြီး နှစ်ခု ရှိခဲ့သည်။ လနတ်သားမှ  ဆင်းသက်လာသော လမင်းမျိုးနွယ်နှင့် နေနတ်သားက ဆင်းသက်လာသော   နေမင်းမျိုးနွယ်တို့ဖြစ်ကြသည်။",
        " ဥက္ကာကမင်းကို  နေမင်းမျိုးနွယ်စုမှ  ဆင်းသက်လာသည်ဟု  ယူဆကြပြီး  ဗုဒ္ဓဘာသာကျမ်းစာတို့တွင် သကျမျိုးနွယ်ကို နေမင်းမျိုးနွယ် (သူရိယဝံသ၊ အာဒိစ္စဝံသ) စသဖြင့် ခေါ်လေ့ရှိကြသည်။ ကတိကဝတ်တစ်ခုအရ မိဖုရားငယ်တစ်ပါးက ဖွားမြင်သော  သားကို ထီးနန်တင်နိုင်ရန် ဥက္ကာကမင်းသည်  သားတော်ကြီးများကို တိုင်းပြည်မှ  နှင်ထုတ်ရသည်။",
        "သားတော် သမီးတော်တို့သည်  တိုင်းပြည်မှ ထွက်ခွာပြီးနောက်  ဟိမဝန္တာတောင်ခြေ အနီးရှိ ကျွန်းတောအတွင်းတွင် မြို့သစ်ထူထောင်ကာ နေထိုင်ခဲ့ကြသည်။ထိုမြို့သည်  ကပိလရသေ့ရဲ၏ ကျောင်းသင်္ခမ်းရှိရာ အောင်မြေအရပ်တွင်  တည်ထောင်ခဲံသည့် အတွက် ကပိလဝတ္ထု ဟု အမည်တွင်သည်။ ဥက္ကာကမင်းကြီး၏ သားတော်တို့သည်  မျိုးနွယ်ဆက်မပျက်စေရန် နှမတော်တွေနှင့်  အိမ်ထောင်ပြုပြီး မင်းဆက် ထူထောင်ခဲ့ကြသည်။ ထိုအကြောင်းကို ကြားသိသော  ခမည်းတော် ဥက္ကာကမင်းကြီးက  “သကျာ ဝတ ဘော ကုမာရာ - အချင်းတို့ သားတော်တို့သည် စွမ်းနိုင်ကြပေ၏ (သကျာ)” ဟု  ချီးမွန်းသည်ကို  အကြောင်းပြုပြီး သကျမျိုး၊ သာကီဝင်မျိုးဟူ၍ အမည်တွင်ခဲ့သည်။ (မဟာသာကဝန) ကျွန်းတောကြီးတွင်  မြို့သစ်ထူထောင်ခဲ့သည့် အတွက် သာကိယ အမည်တွင်ကြောင်း မူကွဲ ရှိသည်။",
        "ကပိလဝတ်မြို့ ဟောင်း နေရာနှင့် ပတ်သက်ပြီး ရှေးဟောင်း သုတေသနပညာရှင် အုပ်စုတစ်ခုက နီပေါနိုင်ငံဖက်ခြမ်းရှိ တိလောရကွတ် (Tilaurakot) အရပ်ကို  ယူဆကြခဲ့ကြသည်။  အခြားအုပ်စုတစ်ခုကမူ  လုမ္ဗိနီဥယျာဉ်၏ အနောက်တောင်ဘက် ၉-မိုင်ခန့် အကွာအဝေးတွင်ရှိသည့်  အိန္ဒိယနိုင်ငံ ၊ ပိပရဟဝါ (Piprahawa) အရပ်ဟု ယူဆကြသည်။",
        " ဗြိတိသျှသုတေသီ ကန်နင်ဟန်က တရုတ် ရဟန်းတော်တို့၏ မှတ်တမ်းကို ခြေရာခံပြီး ကပိလဝတ်ကို ရှာဖွေခဲ့သော်လည်း မအောင်မြင်ခဲ့ချေ။ ဂျာမာန်သုတေသီ ဒေါက်တာ အန်တွန် ဖျူးရာ (Alois  Anton Führer) က ၁၈၉၆-ခုနှစ်တွင်  ဂေါတမ မြတ်စွာဘုရား၊ ကောဏာဂုံနှင့် ကကုသန် မြတ်စွာဘုရား အလောင်းတော်တို့ ဖွားမြင်တော်မူ နေရာ အထိမ်းအမှတ်အဖြစ် အသောကမင်းကြီး စိုက်ထူထားခဲ့သော ကျောက်စာတိုင်တို့ကို ရုမ္မိန်ဒေး (Rummindei လုမ္ဗိနီ)၊ နိဂလိဟ၀ (Niglihawa)နှင့် ဂေါတိဟ၀ (Gotihawa) စသော  နေရာအသီးသီးတွင်  ရှာဖွေ တွေ့ရှိခဲ့ရာ  အသောကကျောက်တိုင်တို့ကို မျက်မြင်တွေ့ခဲ့ဖူးသော  တရုတ်ရဟန်းတော် ရွှန်ကျန်၏ မှတ်တမ်းကို မူတည်ပြီး တိလောရကွတ်အရပ်ကို အလောင်းတော် သိဒ္ဓတ္ထမင်းသား ၂၉-နှစ်တာ နေထိုင်ကြီးပြင်းခဲ့ရာ ကပိလဝတ်မြို့အဖြစ် သတ်မှတ်ခဲ့သည်။ ထို သတ်မှတ်ချက်ကို  ထပ်မံ ရှာဖွေတူးဖော်ခဲ့သော  အိန္ဒိယသုတေသီ မူခါဂျီး (P.C. Mukhaji) က တိလောရကွတ်သည်  ကပိလဝတ်မြို့ဟောင်း ဖြစ်ကြောင်း ၁၈၉၉-ခုနှစ်၌ အတည်ပြုခဲ့သည်။",
        "၁၈၉၈-ခုနှစ်တွင်  အင်္ဂလိပ်မြေပိုင်ရှင် ဝီလျံပက်ပ် (W.C. Peppé) က အိန္ဒိယနိုင်ငံ ပိပရဟဝါ (Piprahawa) အရပ်ရှိ စေတီဟောင်း တစ်ဆူမှ အရိုးအိုးများ ပါဝင် သော  ကျောက်သေတ္တာ တစ်လုံးကို တူးဖော်ရရှိခဲ့သည်။  “… ဣယံ သလိလာနိဓနေ ဗုဒ္ဓဿ ဘဂဝတေ သာကိယာနံ” ဟု  ဗြဟ္မီအက္ခရာဖြင့် ရေးထိုးထားသော  ကမ္ပည်းကို တွေ့ရသည်။ ထို့ ကြောင့် မြတ်စွာဘုရားရှင်၏ဆွေတော်မျိုးတော် သာကီဝင်လူမျိုးတို့၏ အရိုးအိုးဖြစ်နိုင်ပြီး  တရုတ်ရဟန်းတော် ဖာရှန် မှတ်တမ်းရှိ တည်နေရာနှင့် လည်း ပိုပြီးနီးစပ်သည် ။ ",
        "သမိုင်းပညာရှင် ဗင်းဆင့်စမစ် (Vincient A. Smith) က တိလောရကွတ်သည်  ရဟန်းတော် ရွှန်ကျန်ရောက်ခဲ့သော ကပိလဝတ် ဖြစ်ပြီး၊ ပိပရဟဝါသည် ရဟန်းတော် ဖာရှန် ရောက်ခဲ့သော ကပိလဝတ်ဟု ၁၉၀၀-ခုနှစ်တွင်  သူ့အယူအဆကို တင်ပြခဲ့သည်။",
        " ၁၉၇၂-ခုနှစ်တွင်  သီရိဝသ်တ၀ (KM Srivastava) က ပိပရဟဝါ၌  ထပ်မံ တူးဖော်သော အခါ “ဥုံ ဒေဝပုတြ ဝိဟာရေ ကပိလဝတ္ထုဿ ဘိက္ခုသံဃဿ”ဟု အဓိပ္ပါယ်ရသည့်  ကုသျှန်အက္ခရာသုံးရေးထိုးထားသော ကမ္ပည်းစာကို တွေ့ရှိခဲ့ရာ ထိုတွေ့ရှိချက်ကြောင့် ပိပရဟဝါသာလျှင် ကပိလဝတ္ထု မြို့ဟောင်း အစစ်ဟု အိန္ဒိယနိုင်ငံသား သုတေသီိတို့က အခိုင်အမာ ကောက်ချက် ဆွဲကြသည်။",
        " နီပေါနိုင်ငံသား သုတေသီတို့ကမူ  အနီးဝန်းကျင်ရှိ အသောကကျောက်စာတိုင် သုံးခုနေရာနှင့်  မြို့ရိုးဟောင်းတို့ကို ထောက်ဆပြီး တိလောရကွတ်သာလျှင် ကပိလဝတ္ထုမြို့ဟောင်း အစစ်ဟု ထောက်ပြကြသည်။ ပါဠိပညာရှင် ရီးစ် ဒေဗစ် (T.W. Rhys Davids) ၏ အယူအဆကမူ  သိဒ္ဓတ္ထမင်းသား ကြီးပြင်းခဲ့သော ကပိလဝတ်မြို့ဟောင်းမှာ တိလောရကွတ်တွင် ရှိပြီး၊  ဝိဋဋူဘမင်းက သာကီဝင်တို့ကို သတ်ဖြတ်ကာ  မြို့ကို ဖျက်ဆီးပြီးသည့် နောက်ပိုင်းမှ ပိပရဟဝါတွင် ကပိလဝတ် မြို့သစ် ပြန်တည်ခဲ့သည်ဟု ဆိုသည်။",
        "ဝိဋဋူဘက သာကီဝင်တို့ကို လူမျိုးတုန်း သတ်ဖြတ်ခဲ့သည့်အကြောင်း ဘဒ္ဒသာလဇာတ် (အမှတ် ၄၆၅)ဇာတက အဋ္ဌကထာ ၊ ဓမ္မပဒအဋ္ဌကထာတို့တွင် ဖော်ပြထားသည်။ ",
        " ပသေနဒီကောသလမင်းက သူနှင့် လက်ဆက်ရန်အတွက်  ကပိလဝတ်သို့  သကျ သာကီဝင်မင်းသမီးတစ်ဦး ပေးဆက်ရန်  တောင်းခဲ့သည်။  သက္ကတိုင်းသည်  ကောသလမင်း၏ လက်အောက်ခံတိုင်းနိုင်ငံတစ်ခု ဖြစ်ရာ ကောသလမင်း၏ တောင်းဆိုချက်ကို မလွန်ဆန်ဝံ့ချေ။သို့သော် သာကီဝင်မင်းသမီးတို့ ကို အမျိုးဇာတ်မတူသူတို့နှင့်  လက်ဆက်မပေးလိုသည့်အတွက် သာကီဝင် မဟာနာမ်မင်းနှင့် ကျွန်မတစ်ဦးက မွေးသော  သမီးတော် ဝသဘခတ္တိယာကို ပေးလိုက်သည်။ ဝိဋဋူဘသည် ပသေနဒီကောသလမင်းကြီးနှင့် ဝသဘခတ္တိယာတို့၏ သားဖြစ်သည်။ ",
        "ဝိဋဋူဘမင်းသား အရွယ်ရောက်သောအခါ   ဆွေတော်မျိုးတော်တို့ ရှိရာ  ကပိလဝတ်ကို သွားခဲ့သည်။၎င်းထိုင်သွားသော နေရာကို “ကျွန်မသား ထိုင်သွားသောနေရာ” ဟုဆိုကာ နို့ရည်တို့နှင့်  လောင်း ချဆေးသည်ကို သိသွားပြီး သာကီဝင်တို့ အပေါ် ရန်ငြိုးထားခဲ့သည် ။ ",
        " ခမည်းတော် ပသေနဒီကောသလမင်းထံမှ  အာဏာသိမ်းပြီး နန်းတက်ဘုရင် ဖြစ်လာသောအခါ ကပိလဝတ်ကို စစ်ချီခဲ့သည် ။ ဗုဒ္ဓမြတ်စွာသည် ကပိလဝတ်သို့  သုံးကြိမ်တိုင်တိုင် ကြွပြီး ဆွေတော်မျိုးတော်တို့ကို ဝိဋဋူဘ၏ ရန်ဘေးမှ ကာကွယ်ပေးတော်မူသည်။ သာကီဝင်တို့၏ အတိတ်ကံကြွေးကို သိတော်မူသည့်အတွက် စတုတ္ထအကြိမ် မကြွချေ။ ဝိဋဋူဘက သကျမျိုးနွယ်တို့ကို အစုလိုက် အပြုံလိုက် လူမျိုးတုန်း သတ်ဖြတ်ပြီး ကပိလဝတ်ကို ဖျက်ဆီးခဲ့သည်။ ",
        "ကပိလဝတ်မြို့၏  မြောက်ဘက်  ၁၂ ကီလိုမီတာခန့်အကွာတွင်  ဆဂါရ်ဟ၀ (Sagarhawa) အရပ်ရှိ လန်ဘူဆဂါရ် (  Lambu Sagar - ကန်ရှည်ကြီး) ဟုခေါ်သော  ရေကန်ကို သကျမျိုးတို့အား လူမျိုးတုန်းသတ်ခဲ့သော  နေရာဟု ၁၈၉၅ ခုနှစ်တွင်  Dr. Aslois A Fuhrer  က ယူဆဖော်ထုတ်ခဲ့သည်။ ရှေးဟောင်းအပျက်အစီးများကို ကန်၏ အနောက်တောင်ဘက်တွင် ယနေ့တိုင် တွေ့မြင်နိုင်သည်။",
        "သတ်ဖြတ်မှုမှ လွတ်မြောက်သွားသော  သကျမျိုးနွယ်တို့သည် ပိပ္ပလိဝန (ပိတ်ချင်းတော) ထဲတွင်  မောရိယ (ဒေါင်း) အမည်ဖြင့် မျိုးနွယ်စု အသစ် ထူထောင်ခဲ့ကြကြောင်း  သီဟိုဠ်ကျွန်းတွင် စီရင်ရေးသားသည့်  မဟာဝံသကျမ်းတွင် ဖော်ပြထားသည်။ အချို့က အိန္ဒိယဘက်ခြမ်းရှိ ပိပရဟဝါ သည် ပိပ္ပလိဝန အခေါ် မှ ရွေ့လျောပြီး လာသည်ဟု  ယူဆကြသည်။ ",
        "မောရိယမျိုးနွယ်စုသည်  ဘိုးတော် စန္ဒဂုတ်မင်း လက်ထက် (340 BC – 298 BC) တွင်  မောရိယမင်းဆက်ကို ထူထောင်ခဲ့ပြီး မြေး အသောကမင်း လက်ထက် (304–232 BCE) တွင်  မောရိယအင်ပါယာသည်  ထိုခေတ်က ကမ္ဘာ့ အကြီးဆုံး အင်ပါယာနိုင်ငံကြီး ဖြစ်သွားခဲ့သည်။ အသောကမင်း၏  ကျေးဇူးကြောင့်  ဗုဒ္ဓသာသနာသည်  ကမ္ဘာ အရပ်အရပ် ပြန်နှံ့ခဲ့သည်။ ",
        "ကပိလဝတ္ထု (တိလောရကွတ်) မြို့ဟောင်းကို  ၂၂-ပေကျယ်သော  ကျုံး၊ ၁၀-ပေ ကျယ်သော မြို့ရိုးတို့ဖြင့် ဝန်းရံထားသည်။ရှေးဟောင်းသုတေသနက တူးဖော်ထားသော  အရှေ့ဖက် ၊ အနောက်ဖက်ရှိ  မြို့တံခါးကြီးများ ကို ကြည့်ပြီး တချိန်က ကပိလဝတ်သည်  ကြီးကျယ်ခမ်းနားခဲ့ကြောင်း မှန်းဆနိုင်သည်။ ကပိလဝတ်သည်  ချမ်းသာကြွယ်ဝပြီး လူနေ ထူထပ်ကြောင်း၊ လမ်းတို့တွင်  ဆင်၊ မြင်း၊ လှည်း ရထားတို့ဖြင့် ပြည့်ကျပ်စည်ကားကြောင်း မဟာဝဂ္ဂသံယုတ် မဟာနာမသုတ်တွင် တွေ့ရသည်။ တရုတ်ရဟန်းတော် ဖာရှန် ရောက်ခဲ့တဲ့ အချိန်ကမူ   ကပိလဝတ်တွင်  အိမ်ခြေ ဆယ်စုခန့်သာရှိ ပြီး  ကပိလဝတ်မှ  လုမ္ဗိနီသို့  သွားရာလမ်းတစ််လျှောက်  လူသူကင်းဆိတ်နေပြီး ဆင်ဖြူများ၊ ခြင်္သေ့များ၏ ရန်ကြောင့် အထူးသတိထား သွားလာရသည်ဟု မှတ်တမ်းတင်ထားသည်။ကပိလဝတ်မြို့ဟောင်းအတွင်းကို အနောက်ဘက် တံခါးအနီးက ဝင်ရသည်။ လူသွားလမ်းအတိုင်း မီတာ-၂၀၀ ခန့် လျှောက်လျှင်  နန်းတော်ရာ အုတ်မြစ်ခုံကို တွေ့နိုင်သည်။ ",
        "နန်းတော်ရာနေရာ၏ အရှေ့ဘက်ကို မီတာ-၂၀၀ ခန့်တွင်  အရှေ့ဖက် မြို့တံခါးရှိသည်။ သိဒ္ဓတ္ထမင်းသား  တောထွက်တော်မူခဲ့သည့် အတွက် “မဟာဘိနိက္ခမနဒွါရ” ဟုလည်း ခေါ်သည်။ မြို့တံခါး၏ အရှေ့ဘက်တွင် စေတီပျက်ကုန်းလေး တစ်ခုရှိသည်။အလောင်းတော်မင်းသား တောထွက်ရန် ဆုံးဖြတ်ပြီး မြို့တံခါးက ထွက်သည့်အခါ ကပိလဝတ်ကို ပြန်ပြီး ကြည့်လိုသည့် စိတ်ဖြစ်သည်။မဟာပထဝီမြေကြီးသည် အိုးထိန်းစက်ကဲ့သို့  လည်ပြီး မြို့တော်ကို ပြရာ  ထိုနေရာတွင်  ကဏ္ဍကအနိဝတ္တနစေတီ တည်ခဲ့ကြကြောင်း ဗုဒ္ဓဝင်အဋ္ဌကထာတွင် ဆိုသည်။",
        "ကပိလဝတ်မြို့ရိုးဟောင်း၏ မြောက်ဘက်တွင်  မယ်တော်မာယာ၏ အရိုးအိုးစေတီနှင့်  ဖမည်းတော် သုဒ္ဓေါဒနမင်းကြီး၏  ဓာတ်တော်စေတီဟု ယူဆရသော  စေတီပျက်နှစ်ဆူ ရှိသည် ။ ထိုမှ မြောက်ဘက်တွင် ဟိမဝန္တာတောင်ခြေထိ တိုင်အောင် ကျွန်းပင်၊ အင်ကြင်းပင်များ  သဘာဝအလျောက် ပေါက်ရောက်နေသော  မဟာဝုန်တောကြီး ရှိခဲ့သည် ။ မြတ်စွာဘုရားရှင် ကပိလဝတ်ပြည် နိဂြောဓာရုံကျောင်းတွင် သီတင်းသုံးတော်မူစဥ်  ဆွမ်းစားပြီးသည့်အခါ  မဟာဝုန်တောကို ဝင်ပြီး နေ့သန့်စင်(တစ်ပါးတည်း သမာပတ်ဝင်စား) တော်မူလေ့ရှိသည်။ နိဂြောဓာရုံသည်  ကပိလဝတ်မြို့ တောင်ဘက် ၃-မိုင်ခွဲ (တောလိဟဝါမြို့ကနေ ၁-မိုင်ခွဲ) ခန့်အကွာ  ရှိုရတ်ဂါး တောလီဟာဝါ(Shoratgarh Taulihawa)လမ်း၏ ဘယ်ဘက်ခြမ်း ရှိ  ကူဒန်ရွာ (Kudan) အနီးတွင် ရှိသည်။ ရှေးဟောင်း ကုန်းလေးခုနှင့် ရေကန်တစ်ခု တွေ့ရှိခဲ့ရာ  ထိုကုန်းများကို ၁၉၆၂ ခုနှစ်တွင် တူးဖော်ခဲ့သည်။",
        "သားတော် သမ္မာသမ္ဗုဒ္ဓ ဘုရားအဖြစ်သို့ရောက်သည့် သတင်းကြားသည့် အခါ သုဒ္ဓေါဒနမင်းကြီးသည် အမတ်တို့ကို စေလွှတ်ပြီး ရာဇဂြိုဟ်မြို့ ဝေဠုဝန်ကျောင်းတွင်  သီတင်းသုံးနေသော  မြတ်စွာဘုရားကို ပင့်ဖိတ်စေခဲ့သည် ။ အကြိမ်ကြိမ် စေလွှတ်လိုက်သော်လည်း အမတ်တို့သည် ရဟန်းဝတ်သွားကြပြီး ပြန်မလာကြချေ။ နောက်ဆုံး  ဗုဒ္ဓနှင့် ဖွားဖက်တော်ဖြစ်သော  ကာဠုဒါရီအမတ်ကို စေလွှတ်လိုက်သည်။ ကာဠုဒါရီအမတ်သည် ရဟန်းပြုသွားသော်လည်း သုဒ္ဓေါဒနမင်း၏  အမှာစကားကို မမေ့ဘဲ ကပိလဝတ်ပြည်ကို ကြွတော်မူဖို့ ဂါထာတော် ခြောက်ဆယ် (အတိအကျအားဖြင့် ၆၄-ဂါထာ) ဖြင့် ပင့်လျှောက်ခဲ့သည်။",
        " ဗုဒ္ဓမြတ်စွာသည် ရဟန်းသံဃာတော်များ ခြံရံပြီး တစ်နေ့ တစ်ယူဇနာခရီးနှုန်းဖြင့် ရာဇဂြိုဟ်မှ ကပိလဝတ္ထုသို့   နှစ်လကြာ   ဒေသစာရီကြွ ချီခဲ့သည်။ ကပိလဝတ်ကို ရောက်သည့် အခါ ဗုဒ္ဓမြတ်စွာနှင့် ရဟန်းတော်များ  သီတင်းသုံးရန်  နိဂြောဓဥယျာဉ်ကို လှူဒါန်းခဲ့သည်။ သာကီဝင်မင်းတို့သည် အလွန် မာန်မာနကြီးသည့် အလျောက် ဗုဒ္ဓမြတ်စွာထက် အသက်ရွယ် ငယ်ရွယ်သူတွေကသာ လက်အုပ်ချီမိုးပြီး ရှိခိုးကြသည်။  မာန်မာနထောင်လွှားသော  ဆွေတော်မျိုးတော်များကို ချေချွတ်ရန် ကောင်းကင်သို့ တက်ပြီး ယမိုက်ပြာဋိဟာ တန်ခိုးတော်ကို ပြတော်မူသည်။  စိုစေလိုသူကိုသာ စိုစွတ်စေပြီး မစိုစေလိုသူတို့ကို မစိုစွတ်စေသော ပေါက္ခရဝဿမိုးကြီး ရွာသွန်းသည်ဟု ဗုဒ္ဓဝင်ကျမ်းများတွင် ဆိုသည်။",
        "ရှေးဟောင်းသုတေသနဌာနက ထိမ်းသိမ်းစောင့်ရှောက်ထားသော  နိဂြောဓာရုံဝင်းအတွင်းတွင် ပေါက္ခရဝဿမိုး ရွာသွန်းဖြိုးစဉ်က ဖြစ်ပေါ်လာခဲ့သည်ဟုယူဆရသော  ပေါက္ခရဏီ ကြာကန်ရှိသည်။ ကြာကန်၏ အနောက်ဘက်တွင်  ပင်မကျောင်းဆောင် (အမှတ် ၁) ရှိသည်။ထို ကျောင်း၏ မြောက်ဘက်တွင် ရေတွင်း တစ်တွင်းနှင့်  ကျောင်းဆောင် အမှတ် (၂) တို့ ရှိသည်။ ရေကန်၏ တောင်ဘက်တွင် စေတီကုန်းမြင့်တစ်ခုရှိသည်။ ",
        "ထိုစေတီကုန်းကို  သားတော်ရာဟုလာ အား သာသနာ့အမွေရှင်သာမဏေပြုပေးရာ နေရာ အထိမ်းအမှတ် စေတီဟု ဆိုသည်။ “ရှင်သာမဏေအစ နိဂြောဓာရုံက” လို့ အဆို ရှိခဲ့သည်။  မိထွေးတော် ဂေါတမီက ဘိက္ခုနီအဖြစ် သာသနာဘောင် ဝင်ခွင့် ပြုရန် ဤ နိဂြောဓာရုံ ကျောင်းတွင်ပင် လျှောက်ထားခဲ့သည် ။ သို့သော် ဘိက္ခုနီသာသနာကို ဝေသာလီပြည်တွင်  စတင်ခွင့်ပြု တော်မူခဲ့သည်။ ",
        "တောလီဟာဝါ  (Taulihawa) မြို့၏ အနောက်မြောက်ဘက် ၁၀ ကီလိုမီတာခန့်အကွာတွင် အာရိုရာကော့တ် ( Arourakot) ဟု လူသိများသော ထောင့်မှန်စတုဂံပုံ ခံတပ်နယ်မြေတစ်ခုရှိသည်။ ထိုခံတပ်နယ်မြေကို အိန္ဒိယရှေးဟောင်းသုတေသနပညာရှင် P.C. Mukharji မှ ကနကမုနီဗုဒ္ဓ (Kanakmuni Buddha) ကောဏာဂုံဘုရား၏ မွေးရပ်မြို့အဖြစ် သတ်မှတ်ခဲ့သည်။ မြို့ဟောင်းတစ်ဝိုက်ရှိ ရှေးဟောင်းကျုံးနှင့် အုတ်ခံတပ်၏ အကြွင်းအကျန်များကို ယနေ့တိုင် ရှင်းရှင်းလင်းလင်း တွေ့ရှိနိုင်သည်။ တောင်ဘက်တွင် အုတ်စီထားသော ရေတွင်းတစ်တွင်းကို မြင်တွေ့ရပြီး အနောက်မြောက်ထောင့်တွင် မြင့်မားသော ကုန်းမြင့်တစ်ခုရှိသည်။",
        "တောလီဟာဝါ (Taulihawa) မြို့၏ အနောက်တောင်ဘက် ၅ ကီလိုမီတာခန့်အကွာတွင် ဂိုတီဟာဝါ (Gotihawa ) ဟုခေါ်သောရွာတစ်ရွာရှိသည်။ ရွာတွင် အသောက ကျောက်တိုင်တစ်တိုင်ရှိသည်။ ကျောက်တိုင်၏အပေါ်ပိုင်းသည် ကျိုးပဲ့နေပြီး ၃.၅ မီတာအမြင့်ရှိသော ကျောက်တိုင်၏အောက်ပိုင်းသာ မပျက်မစီးသေးပေ။ ကျောက်တိုင်နှင့် ၎င်း၏အရှေ့မြောက်ဘက်သို့ ကပ်လျက်တွင် မောရိယခေတ် အုတ်များဖြင့် စီထားသော စေတီကြီးတစ်ဆူရှိသည်။",
        "တောလီဟာဝါမြို့၏ အနောက်မြောက်ဘက် ၈ ကီလိုမီတာခန့်အကွာတွင် ရှေးဟောင်းသုတေသနအရ အရေးပါသော အခြားနေရာတစ်ခုရှိသည်။ ထိုနေရာတွင် ချုံပုတ်များဝန်းရံထားသော လေးထောင့်ပုံ ရေကန်ရှိပြီး ဒေသခံများကြား နီဂလီဆာဂါ (Niglisagar)ဟု လူသိများသည်။ ရေကန်၏ အနောက်ဘက်ကမ်းတွင် အာသောကကျောက်တိုင်၏ ကျိုးပဲ့နေသော အပိုင်းနှစ်ပိုင်းရှိပြီး အရှည်တစ်ခုမှာ လဲကျနေပြီး အတိုတစ်ခုမှာ မြေကြီးထဲတွင် မြုပ်နေသည်။ ကျောက်တိုင်၏ အပေါ်ပိုင်းတွင် ဒေါင်းနှစ်ကောင်နှင့် ဒေဝနာဂရီကျောက်စာတွင် ဉုံမဏိ ပဒ္မေဟုံ ဟူသော စာတန်းပါရှိသည်။",
        "တိုင်၏တိုတောင်းသောအပိုင်းတွင် မြေအောက်တွင် တစ်စိတ်တစ်ပိုင်းမြုပ်ဝင်နေပြီး  အရှည် ၁.၅၂ မီတာခန့်ရှိကာ ဗြဟ္မီအက္ခရာဖြင့် ကမ္ပည်းစာလေးကြောင်းပါရှိသည်။ အကြမ်းဖျင်းအားဖြင့် \"နတ်ဘုရားတို့၏ချစ်လှစွာသော ပိယဒ ဿီ မင်းကြီး၊ ဘိသိက်ခံပြီး ၁၄ နှစ်အကြာတွင် ဗုဒ္ဓကနကမုနိ၏ စေတီတော်ကို ဒုတိယအကြိမ် တိုးချဲ့ခဲ့ပြီးနောက်  ဘိသိက်ခံပြီး ၂၀ နှစ်အကြာတွင် သူကိုယ်တိုင်လာရောက်၍ ဖူးမြော်ကာ ဤကျောက်တိုင်ကို စိုက်ထူခဲ့သည်\" ဟု အဓိပ္ပာယ်ရသည်။",
        "ဗုဒ္ဓဘုရားရှင်၏ ဘဝဖြစ်စဥ်တွင် တစ်စိတ်တစ်ပိုင်းပါဝင်သော ကပိလဝတ်သို့ သွားရောက် ဖူးမြော်လေ့လာသင့်သည်။"
      ],
      "images": [
        {
          "url": "https://github.com/AungNaingPhyo2006/younmeinfo/blob/main/buddha/kapilavastu/kapilavastu1.jpeg?raw=true",
          "caption": "ကပိလဝတ် အရှေ့တံခါး",
          "afterParagraph": 4
        },
        {
          "url": "https://github.com/AungNaingPhyo2006/younmeinfo/blob/main/buddha/kapilavastu/kapilavastu2.jpg?raw=true",
          "caption": "ကပိလဝတ် မြို့ဟောင်း",
          "afterParagraph": 14
        },
        {
          "url": "https://github.com/AungNaingPhyo2006/younmeinfo/blob/main/buddha/kapilavastu/kapilavastu3.jpeg?raw=true",
          "caption": "ကပိလဝတ် မြို့ဟောင်း",
          "afterParagraph": 19
        },
        {
          "url": "https://github.com/AungNaingPhyo2006/younmeinfo/blob/main/buddha/kapilavastu/kapilavastu4.jpg?raw=true",
          "caption": "သာကီဝင်တို့အား သတ်ဖြတ်ခဲ့ရာ လန်ဘူဆဂါရ် (Lambu Sagar) ရေကန်",
          "afterParagraph": 26
        }
      ]
    },
    {
      "id": "4",
      "title": "ဥရုဝေလ",
      "author": "အောင်နိုင်ဖြိုး(ကဘော်မြေ)",
      "description": "ကုသိုလ်တရားကို ရှာမှီးလျှက်, တုနှိုင်းမဲ့ ငြိမ်းချမ်းရာကို ရှာမှီးလျှက် မဂဓတိုင်းအတွင်း လှည့်လည်စဉ် ငါသည် ဥရုဝေလာအရပ် သေနနိဂုံးသို့ ရောက်၏။ ကြည်နူးဖွယ် ကောင်းသော တောအုပ်၊ တသွင်သွင် စီးဆင်းနေသော မြစ်၊ သန့်ရှင်းသော သဲသောင်ဖြင့် မွေ့လျော်ဖွယ်ရာ ကောင်းသော ရေချိုးဆိပ်၊ အနီးဝန်းကျင်မှ ဆွမ်းခံရွာတို့ဖြင့် ဤအရပ်သည် စင်စစ် မွေ့လျော်ဖွယ် ကောင်းလှပေ၏။ … ဤအရပ်သည် တရားအားထုတ်ရန် သင့်လှပေ၏ဟု နှလုံးသွင်းလျှက် ငါသည် ဤအရပ်၌ နေခဲ့၏။ (မ-၁-၂၇၉၊ ပါသရာသိသုတ်)",
      "location": "https://www.google.com/maps/place/The+Sujata+Stupa/@24.6987757,85.0055398,853m/data=!3m1!1e3!4m6!3m5!1s0x39f32c3bfcc98c89:0xe049790129b66a76!8m2!3d24.6979887!4d85.0033228!16s%2Fg%2F11gr6vwhky?authuser=0&entry=ttu&g_ep=EgoyMDI2MDExMy4wIKXMDSoASAFQAw%3D%3D",
      "mainImage": "https://github.com/AungNaingPhyo2006/younmeinfo/blob/main/buddha/Uruvela/uruvela1.jpeg?raw=true",
      "body": [
        "ဗုဒ္ဓဂယာ အနီးတဝိုက်တွင် ဘုရားလောင်း ဒုက္ကရစရိယာ ကျင့်တော်မူရာနေရာ၊ သုဇာတာ အိမ်နေရာ၊ သုဇာတာ ဃနာနို့ဆွမ်း ကပ်လှူရာနေရာ စသော ဗုဒ္ဓသာသနာ့သမိုင်းဝင်နေရာတို့ရှိသည်။",
        "တောထွက်လာသော  အလောင်းတော်သည်  အာဠာရကာလာမ၊ ဥဒကရာမပုတ္တစသော ရသေ့ဆရာကြီးတို့ထံ  နည်းခံပြီး အရူပ ဈာန်သမာပတ်တရားများ ရရှိသည်အထိ တရားအားထုတ်ခဲ့သည်။",
        " သို့သော် ထို တရားတို့သည်   မအို၊ မနာ၊ မသေရာ နိဗ္ဗာန်ကို ရစေနိုင်သော  တရားများမဟုတ်မှန်း သိရှိခဲ့သည့်အတွက် ထိုဆရာကြီးတို့ထံမှ လမ်းခွဲထွက်လာခဲ့ရင်း မဂဓတိုင်းအတွင်းရှိ နေရဉ္ဇရာမြစ်ကမ်း နံဘေး ဥရုဝေလတောသို့ ရောက်လာခဲ့သည်။ အလွန်သာယာလှပြီး ဆွမ်းခံရွာလည်း မဝေးသောကြောင့် ဥရုဝေလတောအုပ်ထဲတွင် တရားအားထုတ်ရန် ဆုံးဖြတ်ခဲ့သည်။",
        "နေရဉ္ဇရာသည်  “နောက်ကျိခြင်းကင်း၍ ကြည်လင်သန့်ရှင်းသော ရေ” (နေလံ = အပြစ်ကင်းသော + ဇလ = ရေ) သို့မဟုတ် “ပြာလဲ့သော ရေ” (နီလ = အပြာ + ဇလ = ရေ) စီးဆင်းနေသော မြစ်ဟု အဓိပ္ပါယ် ရသည်။ ယခုခေတ်တွင် နီလာဂျန် (Nilajan)၊ လိလာဂျန် (Lilajan) စသဖြင့် ခေါ်ကြသည်။ တောင်မှ မြောက်သို့ စီးဆင်းပြီး ဂယာမြို့မရောက်ခင်တွင် မိုဟနာမြစ် (Mohana)နှင့်ပေါင်းပြီး ဖလ်ဂုမြစ် (Phalgu) အမည်ဖြင့် မြောက်အရပ်သို့ ဆက်စီးဆင်းသည်။ ",
        "နေရဉ္ဇရာမြစ် တဖက်တချက်ရှိ တောအုပ်ကို ဥရုဝေလာတောဟု ခေါ်သည်။ ဒုက္ကရစရိယာ ကျင့်တော်မူခဲ့သောနေရာ ဘုရားအဖြစ် ရောက်တော်မူခဲ့သော  ဗုဒ္ဓဂယာနေရာတို့သည် ဥရုဝေလာတောအတွင်းတွင် ရှိခဲ့သည်။ ဥရုဝေလာသည် များပြားကျယ်ပြောသော သဲပြင် (သဲပုံ) (ဥရု = သဲ + ဝေလာ - ကျယ်ပြော) ဟု အဓိပ္ပါယ်ရသည်။ ရှေးက ထိုနေရာတွင် တရားကျင့်ကြသော ရသေ့တို့သည်  မိမိတို့စိတ်သန္တာန်တွင် မကောင်းသော  အတွေးအကြံများပေါ်တိုင်း ကိုယ့်ကိုယ်ကို ဒဏ်ခတ်သော အားဖြင့် သဲတို့ကို ခပ်ယူပြီး တနေရာတွင် စုပုံခဲ့ကြသည်။ ထိုပုံထားသော  သဲပုံကြီးရှိသည့်အတွက် ဥရုဝေလာဟု ခေါ်ကြောင်း ဥဒါန်းအဋ္ဌကထာက ဆိုသည်။",
        "ဂယာမြို့အနီးတွင်ပင် ဆင်ဦးကင်းသဏ္ဍာန်ရှိသော  ဂယာသီသတောင်ရှိသည်။ ဥရုဝေလာကဿပ၊ နဒီကဿပ၊ ဂယာကဿပ ရသေ့ညီနောင် ၃-ဦး ခေါင်းဆောင်သော ရသေ့ပေါင်းတစ်ထောင်ကို ဂယာသီသတောင်ထိပ်ရှိ ကျောက်ဖျာကြီးပေါ်တွင် အာဒိတ္တပရိယာယသုတ်ဒေသနာ ဟောကြားတော်မူခဲ့သည်။ မျက်စိ၊ အဆင်း၊ မြင်စိတ်စသည်တို့ကို  စွဲပြီး ရာဂ ဒေါသ မောဟ မီးများ အလျှံတပြောင်ပြောင် တောက်လောင်နေလျက်ရှိသည်ဟု တင်စားကာ  ဟောကြားခဲ့သော တရားတော်ဖြစ်သည်။ တရားအဆုံးတွင် မီးကို အလုပ်အကြွေးပြုနေကြသော ရသေ့တစ်ထောင်တို့ ကိလေသာ ကုန်ခမ်းပြီး ရဟန္တာဖြစ်ကြသည်။ ",
        "သံဃာကို သင်းခွဲပြီး ထွက်လာသော  အရှင်ဒေဝဒတ်သည် ဤဂယာသီသတောင်တွင် တစင်ထောင်ပြီး နေခဲ့ဖူးသည်။ ဂယာသီသတောင်ကို ဟိန္ဒူဘာသာဝင်တို့က ဗြဟ္မယောနိတောင်ဟု ခေါ်ကြသည်။ တောင်ထိပ်တွင် အသောကမင်းတည်ခဲ့သော စေတီနှင့်  ဟိန္ဒူဘုရားကျောင်း တစ်ကျောင်းရှိသည်။ ",
        "ဒုက္ကရစရိယာကျင့်တော်မူခဲ့သော  တောင်ကို ပရဗောဓိတောင် (Pragbodhi) ဟု ခေါ်ကြပါသည်။ ပရဗောဓိ အမည်သည်  “ဗောဓိဉာဏ် မရသေးမီ” တရားဓမ္မ ကျင့်ခဲ့သော နေရာဟု အဓိပ္ပါယ်ရသည်။ တိဘက်တို့က ဒုင်္ဂရတောင် (Dungra) ဟု ခေါ်သည် ။ တောင်ခါးပန်းတွင် ရှိသော ဒုက္ကရစရိယာ ကျင့်တော်မူရာ  ဒုင်္ဂေဆွရိ (Dungeswari) ဂူ နေရာကို တိဘက် ဘုန်းတော်ကြီးတို့က ထိန်းသိမ်း စောင့်ရှောက်ထားသည်။ ",
        "ဂူအတွင်းတွင်  နံရိုး အပြိုင်းပြိုင်းထနေသော ဒုက္ကရစရိယာ ကျင့်တော်မူဟန် ရုပ်ပွားဆင်တုတော် တဆူ ရှိသည်။ အလောင်းတော်သည်  လူသာမာန်တို့ ပြုကျင့်ရန် ခဲယဉ်းသော ဒုက္ကရစရိယာ (ဒု = ခဲယဉ်း + ကရ - ပြုလုပ် + စရိယာ = အကျင့်) ကို ဤနေရာတွင် ၆-နှစ်ကြာ ကျင့်တော်မူခဲ့ရသည်။",
        " နေရဉ္ဇရာမြစ် တစ်ဘက်ကမ်းတွင် မြတ်စွာဘုရားလက်ထက်က သေနာနိဂုံး အမည်ရ ဘာကရောရွာ (Bakraur) ရှိသည်။ ရှေးပဝေဏီကတည်းက စစ်တပ် စခန်းချထားရာ မြို့ဖြစ်သောကြောင့်  သေနာနိဂုံးဟု ခေါ်သည်။ သက္ကဘာသာနှင့် ရေးသားသော ဗုဒ္ဓဝင်စာအုပ်တို့တွင်  သေနာပတိနိဂုံး ဟု ဖော်ပြသည်။ အချို့ကလည်း သုဇတာ သတို့သမီး၏  ဖခင် “သေနာနီ” သူဌေးကြီးကို အစွဲပြုပြီး ခေါ်သောအမည်ဟု ဆိုသည်။ ရွာ၏ အရှေ့ဘက်တွင်  “သုဇာတာ ဃနာနို့ဆွမ်း ကပ်လှူနေဟန် ရုပ်ပွားတော်” ဟု မြန်မာဘာသာဖြင့် ကမ္ပည်းထိုးထားသော သုဇာတာကျောင်း (Sujata Temple) ရှိသည်။",
        "  ဃနာနို့ဆွမ်း ကပ်လှူခဲ့သော နေရာသည် ထိုကျောင်း၏  အရှေ့မြောက်ဘက်  ကုန်းမို့မို့ပေါ်တွင် ရှိသည်။ နို့ဆွမ်း ဘုဉ်းပေးပြီးနောက် အဓိဋ္ဌာန်ပြုပြီး နေရဉ္ဇရာမြစ်ထဲ ရွှေခွက်မျှောခဲ့ရာ  နေရာ အထိမ်းအမှတ်တည်ထားသော  ဆင်းတုတော်ပုံရှိသည်။",
        "နေရဉ္ဇရာမြစ်ဘေး တစ်နေရာတွင်  သောတ္ထိယမြက်ရိတ်သမားက အလောင်းတော်ကို မြက်ထုံးလှူဒါန်းနေဟန် ဆင်းတု ထုလုပ်ထားရာ (Buddha Kusa Grass Temple )နေရာရှိသည်။ ထို ကျောင်းနေရာမှ  နေရဉ္ဇရာမြစ်ကို ကျော်ပြီး ဗုဒ္ဓဂယာ မဟာဗောဓိစေတီတော်ကို ဖူးမြင်နိုင်သည်။ တရုတ်ရဟန်းတော် ရွှန်ကျန်ရဲ့ မှတ်တမ်းတွင်  မဟာဗောဓိစေတီတော် ဝင်းအတွင်းရှိ အသောကကျောက်စာတိုင် နံဘေး စေတီသည် သောတ္ထိယမြက်ရိတ်သမားထံက မြက်ရှစ်ထုံး အလှူခံခဲ့သော နေရာဟု ဆိုသည်။",
        "ရွာ၏ မြောက်ဘက်တွင်  သုဇာတာကုန်း (Sujata Garh) ရှိသည်။ အုတ်ပုံလောက်သာကျန်တော့သော စေတီဟောင်းတစ်ဆူဖြစ်သည် ။ အိန္ဒိယနိုင်ငံ ရှေးဟောင်းသုတေသန၏ ရှာဖွေတွေ့ရှိမှုအရ ခရစ်နှစ်မတိုင်မီ နှစ် ၁၀၀ ကျော်လောက်က တည်ခဲ့သော စေတီ ဖြစ်ပြီး သုံးကြိမ်တိုင်တိုင် ပြုပြင်မွမ်းမံခဲ့သည်။ နောက်ဆုံး ပြုပြင်ခဲ့မှုမှာ ပါလခေတ် (ခရစ်နှစ် ၈-ရာစု ၉-ရာစု) ခန့်က ဖြစ်သည်။ ပါလခေတ်က ရေးထိုးထားသော  “Devpala Rajasya Sujatah Griha” ကမ္ပည်းစာအရ သုဇာတာ၏ အိမ်နေရာတွင်  တည်ထားသော စေတီဟု ယူဆကြသည် ။ တရုတ်ရဟန်းတော် ရွှန်ကျန်၏  မှတ်တမ်းတွင်  ဘုရားအလောင်း ဂန္ဓဟတ္ထိ ဆင်မျိုးဖြစ်ခဲ့စဉ်က အဖြစ်အပျက်တစ်ခု အထိမ်းအမှတ်ဖြင့် တည်ထားသော စေတီဟု  ဆိုသည်။",
        "သံယုတ္တနိကာယ် ၊ သမုဒ္ဒဝဂ်၊အာဒိတ္တပရိယာယသုတ်",
        "၂၃၅။ ရဟန်းတို့ သင်တို့အား အာဒိတ္တပရိယာယမည်သော တရားဒေသနာကို ဟောပေအံ့၊ ထိုတရားဒေသနာကို နာကြကုန်လော့၊ ရဟန်းတို့ အာဒိတ္တပရိယာယမည်သော တရားဒေသနာဟူသည်အဘယ်နည်း။",
        "ရဟန်းတို့ လောလောပူသော ရဲရဲညိသော ပြောင်ပြောင်တောက်ပသော အလျှံနှင့် တကွသော သံချောင်းဖြင့် မျက်စိကို ထိုးဖောက်ခြင်းသည် မြတ်သေး၏၊ စက္ခုဝိညာဏ်ဖြင့် မြင်အပ်ကုန်သောအဆင်းတို့၌ အမှတ်လက္ခဏာအားဖြင့် သဏ္ဌာန်နိမိတ်ကို ယူခြင်းသည် မမြတ်သည်သာလျှင်တည်း။ ရဟန်းတို့ တည်ဆဲ ဝိညာဏ်သည် သဏ္ဌာန်နိမိတ်ကို သာယာသောအားဖြင့်ဖွဲ့အပ်သည်ဖြစ်၍ သော်လည်းကောင်း၊ အမှတ် လက္ခဏာကို သာယာသောအားဖြင့်ဖွဲ့အပ်သည်ဖြစ်၍ သော်လည်းကောင်း တည်ရာ၏။ ထိုအခါဝယ် သေခဲ့မူ ငရဲသို့ဖြစ်စေ၊ တိရစ္ဆာန်မျိုးသို့ဖြစ်စေ လားရာ ‘ဂတိ’ နှစ်မျိုးတို့တွင် တစ်မျိုးမျိုးသော လားရာ ‘ဂတိ’ သို့ ရောက်ရာသောအကြောင်းသည် ရှိ၏။ ရဟန်းတို့ ဤအပြစ်ကို မြင်၍ ဤသို့ ငါ ဟော၏။",
        "ရဟန်းတို့ ရဲရဲညိသော ပြောင်ပြောင်တောက်ပသော အလျှံနှင့် တကွသော ချွန်ထက်သော သံချွန်ဖြင့်နားကို ထိုးဖောက်ခြင်းသည် မြတ်သေး၏၊ သောတဝိညာဏ်ဖြင့် ကြားအပ်ကုန်သော အသံတို့၌ အမှတ်လက္ခဏာအားဖြင့် သဏ္ဌာန်နိမိတ်ကို ယူခြင်းသည် မမြတ်သည်သာလျှင်တည်း။ ရဟန်းတို့ တည်ဆဲဝိညာဏ်သည် သဏ္ဌာန်နိမိတ်ကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း၊ အမှတ်လက္ခဏာကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း တည်ရာ၏။ ထိုအခါဝယ်သေခဲ့မူ ငရဲသို့ဖြစ်စေ၊ တိရစ္ဆာန်မျိုးသို့ဖြစ်စေ လားရာ ‘ဂတိ’ နှစ်မျိုးတို့တွင် တစ်မျိုးမျိုးသောလားရာ ‘ဂတိ’ သို့ ရောက်ရာသော အကြောင်းသည် ရှိ၏။ ရဟန်းတို့ ဤအပြစ်ကို မြင်၍ ဤသို့ ငါဟော၏။",
        "ရဟန်းတို့ ရဲရဲညိသော ပြောင်ပြောင်တောက်ပသော အလျှံနှင့် တကွသော ထက်လှစွာသော လက်သည်းလှီးဓားဖြင့် နှာခေါင်းကို ထိုးဖောက်ခြင်းသည် မြတ်သေး၏၊ ဃာနဝိညာဏ်ဖြင့် နမ်းရှူအပ်ကုန်သောအနံ့တို့၌ အမှတ်လက္ခဏာအားဖြင့် သဏ္ဌာန်နိမိတ်ကို ယူခြင်းသည် မမြတ်သည်သာလျှင်တည်း။ ရဟန်းတို့တည်ဆဲဝိညာဏ်သည် သဏ္ဌာန်နိမိတ်ကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း၊ အမှတ်လက္ခဏာကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း တည်ရာ၏။ ထိုအခါဝယ်သေခဲ့မူ ငရဲသို့ဖြစ်စေ၊ တိရစ္ဆာန်မျိုးသို့ဖြစ်စေ လားရာ ‘ဂတိ’ နှစ်မျိုးတို့တွင် တစ်မျိုးမျိုးသော လားရာ’ဂတိ’သို့ ရောက်ရာသော အကြောင်းသည် ရှိ၏။ ရဟန်းတို့ ဤအပြစ်ကို မြင်၍ ဤသို့ ငါ ဟော၏။",
        "ရဟန်းတို့ ရဲရဲညိသော ပြောင်ပြောင်တောက်ပသော အလျှံနှင့် တကွသော ထက်လှစွာသော သင်တုန်းဓားဖြင့် လျှာကို လှီးဖြတ်ခြင်းသည် မြတ်သေး၏၊ ဇိဝှါဝိညာဏ်ဖြင့် လျက်အပ်ကုန်သော အရသာတို့၌ အမှတ်လက္ခဏာအားဖြင့် သဏ္ဌာန်နိမိတ်ကို ယူခြင်းသည် မမြတ်သည်သာလျှင်တည်း။ ရဟန်းတို့ တည်ဆဲဝိညာဏ်သည် သဏ္ဌာန်နိမိတ်ကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း၊ အမှတ်လက္ခဏာကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း တည်ရာ၏။ ထိုအခါဝယ်သေခဲ့မူ ငရဲသို့ဖြစ်စေ၊ တိရစ္ဆာန်မျိုးသို့ဖြစ်စေ လားရာ ‘ဂတိ’ နှစ်မျိုးတို့တွင် တစ်မျိုးမျိုးသောလားရာ ‘ဂတိ’သို့ ရောက်ရာသော အကြောင်းသည် ရှိ၏။ ရဟန်းတို့ ဤအပြစ်ကို မြင်၍ ဤသို့ ငါဟော၏။",
        "ရဟန်းတို့ ရဲရဲညိသော ပြောင်ပြောင်တောက်ပသော အလျှံနှင့် တကွသော ထက်လှစွာသော လှံဖြင့်ကိုယ်ကို ထိုးဆွခြင်းသည် မြတ်သေး၏၊ ကာယဝိညာဏ်ဖြင့် တွေ့ထိအပ်ကုန်သော အတွေ့အထိတို့၌ အမှတ်လက္ခဏာအားဖြင့် သဏ္ဌာန်နိမိတ်ကို ယူခြင်းသည် မမြတ်သည်သာလျှင်တည်း။ ရဟန်းတို့ တည်ဆဲဝိညာဏ်သည် သဏ္ဌာန်နိမိတ်ကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း၊ အမှတ်လက္ခဏာကို သာယာသောအားဖြင့် ဖွဲ့အပ်သည်ဖြစ်၍ သော်လည်းကောင်း တည်ရာ၏။ ထိုအခါဝယ်သေခဲ့မူ ငရဲသို့ဖြစ်စေ၊ တိရစ္ဆာန်မျိုးသို့ဖြစ်စေ လားရာ ‘ဂတိ’ နှစ်မျိုးတို့တွင် တစ်မျိုးမျိုးသောလားရာ ‘ဂတိ’ သို့ ရောက်ရာသော အကြောင်းသည် ရှိ၏။ ရဟန်းတို့ ဤအပြစ်ကို မြင်၍ ဤသို့ ငါဟော၏။",
        "ရဟန်းတို့ အိပ်ပျော်နေခြင်းသည် မြတ်သေး၏၊ ရဟန်းတို့ အမှန်အားဖြင့်သော်ကား အိပ်ပျော်နေခြင်းကို အသက်ရှင်နေသူတို့၏။ မုံခြင်းဟူ၍ ငါ ဟော၏၊ အသက်ရှင်နေသူတို့၏ အကျိုး မရှိခြင်းဟူ၍ ငါဟော၏၊ အသက်ရှင်နေသူတို့၏ တွေဝေခြင်းဟူ၍ ငါ ဟော၏။ အကြင်သို့သဘောရှိသော အကြံအစည်တို့၏ အလိုသို့ လိုက်ပါသော သူသည် သံဃာကို သင်းခွဲရာ၏၊ ထိုသို့သဘောရှိသော အကြံအစည်တို့ကိုမကြံစည်ရာ။ ရဟန်းတို့ ငါဘုရားသည် အသက်ရှင်နေသူတို့၏ အပြစ်ကို မြင်၍ ဤသို့ ငါ ဟော၏။",
        "ရဟန်းတို့ ထိုတရားတို့၌ အကြားအမြင်ရှိသော အရိယာတပည့်သည် ဤသို့ ဆင်ခြင်၏—လောလော့ပူသော ရဲရဲညိသော ပြောင်ပြောင်တောက်သော အလျှံနှင့် တကွသော သံချောင်းဖြင့် မျက်စိကို ထိုးဖောက်ခြင်းကို ထားဘိဦး၊ “မျက်စိသည် မမြဲ၊ အဆင်းတို့သည် မမြဲကုန်၊ စက္ခုဝိညာဏ်သည် မမြဲ၊ စက္ခုသမ္ဖဿသည် မမြဲ၊ စက္ခုသမ္ဖဿဟူသော အကြောင်းကြောင့် ဖြစ်ပေါ်လာသည့် ခံစားမှု သုခ ဒုက္ခ ဥပေက္ခာဝေဒနာသည်လည်း မမြဲ”ဟု ဤအကြောင်းကိုသာ ယခုအခါ ငါ နှလုံးသွင်းနေတော့အံ့။",
        "ရဲရဲညိသော ပြောင်ပြောင်တောက်သော အလျှံနှင့် တကွသော ထက်လှစွာသော သံချွန်ဖြင့် နားကိုထိုးဖောက်ခြင်းကို ထားဘိဦး၊ “နားသည် မမြဲ၊ အသံတို့သည် မမြဲကုန်၊ သောတဝိညာဏ်သည် မမြဲ၊ သောတသမ္ဖဿသည် မမြဲ၊ သောတသမ္ဖဿဟူသော အကြောင်းကြောင့် ဖြစ်ပေါ်လာသည့် ခံစားမှု သုခဒုက္ခ ဥပေက္ခာ ဝေဒနာသည်လည်း မမြဲ”ဟု ဤအကြောင်းကိုသာ ယခုအခါ ငါ နှလုံးသွင်းနေတော့အံ့။",
        "ရဲရဲညိသော ပြောင်ပြောင်တောက်သော အလျှံနှင့် တကွသော ထက်လှစွာသော လက်သည်းလှီးဓား ဖြင့်နှာခေါင်းကို ထိုးဖောက်ခြင်းကို ထားဘိဦး၊ “နှာခေါင်းသည် မမြဲ၊ အနံ့တို့သည် မမြဲကုန်၊ ဃာနဝိညာဏ်သည် မမြဲ၊ ဃာနသမ္ဖဿသည် မမြဲ၊ ဃာနသမ္ဖဿဟူသော အကြောင်းကြောင့် ဖြစ်ပေါ်လာသည့်ခံစားမှု သုခ ဒုက္ခ ဥပေက္ခာဝေဒနာသည်လည်း မမြဲ “ဟု ဤအကြောင်းကိုသာ ယခုအခါ ငါနှလုံးသွင်းနေ တော့အံ့။",
        "ရဲရဲညိသော ပြောင်ပြောင်တောက်သော အလျှံနှင့် တကွသော ထက်လှစွာသော သင်တုန်းဓားဖြင့် လျှာကိုလှီးဖြတ်ခြင်းကို ထားဘိဦး၊ “လျှာသည် မမြဲ၊ အရသာတို့သည် မမြဲကုန်၊ ဇိဝှါဝိညာဏ်သည် မမြဲ၊ ဇိဝှါသမ္ဖဿသည် မမြဲ၊ ဇိဝှါသမ္ဖဿဟူသော အကြောင်းကြောင့် ဖြစ်ပေါ်လာသည့် ခံစားမှု သုခ ဒုက္ခဥပေက္ခာ ဝေဒနာသည်လည်း မမြဲ”ဟု ဤအကြောင်းကိုသာ ယခုအခါ ငါ နှလုံးသွင်းနေတော့အံ့။",
        "ရဲရဲညိသော ပြောင်ပြောင်တောက်သော အလျှံနှင့် တကွသော ထက်လှစွာသော လှံဖြင့် ကိုယ်ကိုထိုးဆွခြင်းကို ထားဘိဦး၊ “ကိုယ်သည် မမြဲ၊ အတွေ့အထိတို့သည် မမြဲကုန်၊ ကာယဝိညာဏ်သည် မမြဲ၊ ကာယသမ္ဖဿသည် မမြဲ၊ ကာယသမ္ဖဿဟူသော အကြောင်းကြောင့် ဖြစ်ပေါ်လာသည့် ခံစားမှု သုခဒုက္ခ ဥပေက္ခာဝေဒနာသည်လည်း မမြဲ “ဟု ဤအကြောင်းကိုသာ ယခုအခါ ငါ နှလုံးသွင်းနေတော့အံ့။",
        "အိပ်ပျော်နေခြင်းကို ထားဘိဦး “စိတ်သည် မမြဲ၊ သဘောတရားတို့သည် မမြဲကုန်၊ မနောဝိညာဏ်သည် မမြ ဲ၊ မနောသမ္ဖဿသည် မမြဲ၊ မနောသမ္ဖဿဟူသော အကြောင်းကြောင့် ဖြစ်ပေါ်လာသည့်ခံစားမှု သုခ ဒုက္ခ ဥပေက္ခာဝေဒနာသည်လည်း မမြဲ”ဟု ဤအကြောင်းကိုသာ ယခုအခါငါ နှလုံးသွင်းနေတော့အံ့ဟု ဆင်ခြင်၏။",
        "ရဟန်းတို့ ဤသို့ မြင်သော အကြားအမြင်ရှိသော အရိယာတပည့်သည် မျက်စိ၌လည်း ငြီးငွေ့၏၊ အဆင်းတို့၌လည်း ငြီးငွေ့၏၊ စက္ခုဝိညာဏ်၌လည်း ငြီးငွေ့၏၊ စက္ခုသမ္ဖဿ၌လည်း ငြီးငွေ့၏။ပ။ မနော သမ္ဖဿဟူသော အကြောင်းကြောင့် ဖြစ်ပေါ်လာသည့် ခံစားမှု သုခ ဒုက္ခ ဥပေက္ခာဝေဒနာ၌လည်းငြီးငွေ့၏၊ ငြီးငွေ့သော် စွဲမက်မှု ကင်း၏၊ စွဲမက်မှု ကင်းခြင်းကြောင့် (ကိလေသာမှ) လွတ်မြောက်၏၊ (ကိလေသာ မှ) လွတ်မြောက်သော် (ကိလေသာမှ) “လွတ်မြောက်ပြီ”ဟု အသိဉာဏ် ဖြစ်၏။",
        "“ပဋိသန္ဓေနေမှု ကုန်ပြီ၊ အကျင့်မြတ်ကို ကျင့်သုံးပြီးပြီ၊ ပြုဖွယ် (မဂ်) ကိစ္စကို ပြုပြီးပြီ၊ ဤ (မဂ်ကိစ္စ) အလို့ငှါ တစ်ပါးသော ပြုဖွယ် မရှိတော့ပြီ”ဟု သိ၏။ ရဟန်းတို့ ဤကားအာဒိတ္တပရိယာယမည်သော တရားဒေသနာတည်းဟု (မိန့် တော်မူ၏)။အဋ္ဌမသုတ်။"
      ],
      "images": [
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela8.jpeg?raw=true",
          "caption": "ဘုရားလောင်း ရွှေခွက်မျှောတော်မူရာ နေရဉ္ဇရာမြစ်",
          "afterParagraph": 3
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela9.jpeg?raw=true",
          "caption": "ဘုရားလောင်း ရွှေခွက်မျှောတော်မူရာ နေရဉ္ဇရာမြစ်",
          "afterParagraph": 3
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela1.jpeg?raw=true",
          "caption": "ဘုရားလောင်း ဒုက္ကရစရိယာကျင့်တော်မူဟန်ရုပ်ပွားတော်",
          "afterParagraph": 5
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela2.jpeg?raw=true",
          "caption": "ဘုရားလောင်း ဒုက္ကရစရိယာကျင့်ရာဂူ",
          "afterParagraph": 6
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela0.jpg?raw=true",
          "caption": "သေနာနိဂုံး",
          "afterParagraph": 7
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela3.jpeg?raw=true",
          "caption": "သုဇာတာ ဃနာနို့ဆွမ်းကပ်လှူနေဟန်",
          "afterParagraph": 7
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela4.jpg?raw=true",
          "caption": "သုဇာတာ ဃနာနို့ဆွမ်းကပ်လှူရာ နေရာ",
          "afterParagraph": 8
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela5.jpg?raw=true",
          "caption": "သုဇာတာ အိမ်တော်ရာ စေတီ",
          "afterParagraph": 10
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela6.jpeg?raw=true",
          "caption": "ဘုရားလောင်း ရွှေခွက်မျှောတော်မူဟန်",
          "afterParagraph": 11
        },
        {
          "url": "https://github.com/AungNaingPhyo2006/younmeinfo/blob/main/buddha/Uruvela/uruvela7.jpeg?raw=true",
          "caption": "ဘုရားလောင်း ရွှေခွက်မျှောတော်မူရာ",
          "afterParagraph": 12
        }
      ]
    },
    {
      "id": "5",
      "title": "မိဂဒါဝုန်",
      "author": "အောင်နိုင်ဖြိုး(ကဘော်မြေ)",
      "description": "ငါသည် ဓမ္မစကြာတရား ဟောရန် ကာသိတိုင်း၏ မြို့တော် (ဗာရာဏသီ) သို့ သွားအံ့။ အကန်းနှင့်တူသော လောက၌ အမြိုက် စည်ကြီးကို ရိုက်တီးပေအံ့။ (ဝိနည်းမဟာဝါ၊ ပဉ္စဝဂ္ဂိယကထာ)",
      "location": "https://www.google.com/maps/place/Dhammarajika+Stupa/@25.3811084,83.019785,1326m/data=!3m1!1e3!4m6!3m5!1s0x398e2ec2f686050f:0xb6dc45702ce17723!8m2!3d25.3811093!4d83.0230808!16s%2Fg%2F11dxnnk0dg?authuser=0&entry=ttu&g_ep=EgoyMDI2MDEyMC4wIKXMDSoASAFQAw%3D%3D",
      "mainImage": "https://github.com/AungNaingPhyo2006/younmeinfo/blob/main/buddha/migadawun/dhamek2.jpg?raw=true",
      "body": [
        "ဗာရာဏသီသည် သမိုင်းထက် ရှေးကျ၏။ ရိုးရာအစဉ်အလာတို့ထက်လည်း ရှေးကျ၏။ ဒဏ္ဍာရီထက်ပင် ပို၍ ရှေးကျသေးသည်။ ထိုအရာအားလုံး ပေါင်းခြုံလိုက်သော် နှစ်ပြန်မျှ ပို၍ပင် ရှေးကျသွားလေ၏။ (Mark Twain)",
        "ဂင်္ဂါမြစ်တွင်းသို့ စီးဝင်နေသော  ဝရုဏနှင့် အဿိ မြစ်လက်တက် ငယ်လေးနှစ်ခု ကြားရှိ  ဗာရာဏသီမြို့သည်“မင်းမသိ ဗြဟ္မဒတ်၊ တိုင်း မသိ ဗာရာဏသီ” ဟု ဆိုရိုး ရှိသည်အထိ ဇာတ်နိပါတ် ပုံဝတ္ထုအတော်များများတွင် ပါရှိသော မြို့ဖြစ်သည်  ။",
        "ရှေးပဝေဏီက ဗာရာဏသီသည်  ကာသိတိုင်း၏  မြို့တော်ဖြစ်ပြီး ဘာသာရေး၊ နိုင်ငံရေး၊ စီးပွားရေး အရအချက်အချာ ကျသည်။  ကာသိတိုင်း၏  နိုင်ငံရေးသြဇာကျ ဆင်းသွားပြီးနောက်တွင် အင်အားကြီးလာသော ကောသလတိုင်း၏ သိမ်းသွင်းခြင်းကို ခံခဲ့ရသည်။ ",
        "ဗုဒ္ဓခေတ် မဂဓတိုင်းပြည့်ရှင် ဗိမ္ဗိသာရမင်းနှင့်  ပသေဒနီကောသလမင်း၏ ညီမ ကောသလဒေဝီ (ဝေဒေဟီမိဖုရား) တို့ နှစ်ပြည်ထောင် ချစ်ကြည်ရေးအနေဖြင့် လက်ဆက်ကြသည့် အခါ ကာသိတိုင်းကို မင်္ဂလာလက်ဖွဲ့ ပေးလိုက်သည့် အတွက် မဂဓတိုင်းအောက်သို့ ရောက်ရှိ သွားပြန်သည်။ အဇာတသတ်က ခမည်းတော် ဗိမ္ဗိသာရမင်းကို လုပ်ကြံပြီး နန်းတက်လာသောအခါ ပသေနဒီကောသလမင်းက ကာသိတိုင်းကို ပြန်သိမ်းရန် ကြိုးစားခဲ့သည်။ ကာသိတိုင်းကို အကြောင်းပြုပြီး ကောသလနှင့်  မဂဓတို့ အကြိမ်ကြိမ် စစ်ခင်းခဲ့ကြသည့် အကြောင်း ကောသလသံယုတ်တွင် တွေ့ရသည်။ နောက်ဆုံးတိုက်ပွဲတွင် ပသေနဒီကောသလမင်းက စစ်နိုင်သော်လည်း  တူတော် အဇာတသတ်မင်းကို မသတ်ဘဲ သမီးတော်နှင့် လက်ဆက်ပေးပြီး ကာသိတိုင်းကိုပါ ပြန်ပေးခဲ့သည်။",
        "ကာသိတိုင်းသည် အနောက် ဘက်တွင် တက္ကသိလာ၊ မြောက်ဘက်တွင်  သာဝတ္ထိ၊ အရှေ့ဘက်တွင် ရာဇဂြိုဟ်မြို့ကြီးတို့နှင့် ဆက်သွယ်ထားသော  ကုန်သွယ်ရေးလမ်းကြောင်းပေါ်တွင် တည်ရှိသောကြောင့် ကုန်သွယ်ရေး စီးပွားရေး အချက်အချာကျသော  မြို့ကြီးတမြို့ အဖြစ် ဆက်ရှိနေခဲ့သည်။ ကာသိတိုင်းထွက် အဝတ်အထည်နှင့် ကုန်ပစ္စည်းတွေတို့သည် အရည်အသွေးကောင်းကြောင်း ဗုဒ္ဓစာပေတို့၌ တွေ့ရသည်။ “ကာသိတိုင်းဖြစ် အဝတ်အစား၊ အမွှေးနံသာကိုသာ သုံးခဲ့ပြီး ကာသိတိုင်းထွက် မဟုတ်လျှင် မသုံးခဲ့ကြောင်း” သိဒ္ဓတ္ထမင်းသားဘဝက ချမ်းချမ်းသာသာ စည်းစိမ် ခံစားနေထိုင်ခဲ့ပုံကို အင်္ဂုတ္တရနိကာယ် သုခမာလာသုတ်တွင်  ဟောကြားထားသည် ။ ယနေ့ခေတ်တွင်  ဗာရာဏသီထွက် ပိုးဆာရီ၊ ကောဇော၊ နံ့သာဖြူပုတီး စသော  ကုန်ပစ္စည်းတို့သည်  ကျော်ကြားသည်။",
        "မိဂဒါဝုန်သည်  ဗာရာဏသီ၏  မြောက်ဖက် ၆-မိုင်လောက်အကွာတွင် တည် ရှိသည်။ မိဂဒါဝုန်သည် သားသမင်တို့အား ဘေးမဲ့ပေးရာတော (မိဂ = သားသမင် + ဒါယ = ပေး + ဝန = တော) ဟု အဓိပ္ပါယ်ရသည်။ ဓမ္မစကြာတရားဟောခဲ့သော ဘေးမဲ့တော၏ အမည်မှာ  “ဣသိပတန” ဖြစ်သည်။ မျက်မှောက်ခေတ်တွင် မိဂဒါဝုန်ကို ဆာရ်နာထ် (Sārnāth) ဟု ခေါ်သည်။ အလောင်းတော် ရွှေသမင်မင်းဘဝက ကိုယ်ဝန်အရင့်အမာ ရှိနေသော  သမင်မတကောင် ကိုယ်စား အသေခံရန် လည်စင်းပေးခဲ့သည့်အတွက်၊ ဗြဟ္မဒတ်မင်းက ကြည်ညိုလေးစားသွားပြီး ထိုအရပ် ရှိ သမင်တို့နှင့်အခြားတိရစ္ဆာန်တို့ကို  ဘေးမဲ့ပေးခဲ့သော နိဂြောဓမိဂဇာတ်ကို ကိုးကားကာ သာရင်္ဂနာထ အမည်မှ ဆင်းသက်လာပုံရသည်။",
        "ဘုရားအလောင်းတော်သည်  ဥရုဝေလာတောတွင်  ဒုက္ကရစရိယာ (ပဓာန) အကျင့်ကို စွန့်ပြီး အစာအာဟာပြန် မှီဝဲသော အခါ  အလောင်းတော်ကို အလုပ်အကြွေးပြုနေကြသော  ပဉ္စဝဂ္ဂီ ရဟန်း ၅-ပါးတို့သည် အလောင်းတော်နှင့်  လမ်းခွဲကာ  မိဂဒါဝုန်တွင်  လာရောက် နေထိုင်ခဲ့ကြသည်။ ဗုဒ္ဓမြတ်စွာက ဓမ္မစကြာ တရားဟောကြားရန် အတွက် မိဂဒါဝုန်သို့  ဗုဒ္ဓဂယာမှ  ခြေလျင်ခရီးဖြင့် ကြွလာခဲ့သည် ။ မိဂဒါဝုန်သည် ဗုဒ္ဓဂယာနှင့် မိုင် ၁၆၀ (၂၅၉ ကီလိုမီတာ) ခန့် ကွာဝေးသည်။  ဗုဒ္ဓမြတ်စွာကို မြင်သည့် အခါ “ပဓာနအကျင့်ကို စွန့်ပြီး လာဘ်ပေါများဖို့ လှည့်လည်နေသော ရဟန်းဂေါတမကို ခရီးဦး ကြိုဆို မပြုစတမ်း” ဟု  အချင်းချင်း ကတိကဝတ် ပြုခဲ့ကြသည် ။ သို့သော် ဗုဒ္ဓမြတ်စွာ ရောက်လာသော အခါ  စိတ်ပြောင်းပြီး ခရီးဦး ကြိုဆိုခဲ့ကြသည် ။",
        "ထိုနေရာကို ဒေသခံတို့က ချောက်ခန္ဒီကုန်း (Chaukhandi) ဟု ခေါ်ကြသည်။ ကုန်းမို့မို့ ပုံသဏ္ဍာန် ဖြစ်နေသော အုတ်စေတီပျက်ကြီးဖြစ်သည်။ တရုတ်ရဟန်းတော် ရွှန်ကျန်၏ မှတ်တမ်းအရ မိဂဒါဝုန်ကျောင်းတော် (သံဃာရာမ) ၏ အနောက်တောင်ဘက် နှစ်လိသုံးလိ (မိုင်ဝက်) ခန့် အကွာတွင် ဉာဏ်တော် ပေ-၃၀၀ ခန့်ရှိ  စေတီကြီး တဆူရှိပြီး ထိုစေတီ၏  နံဘေးရှိ စေတီငယ်လေးသည်  ပဉ္စဝဂ္ဂီ ၅-ဦးတို့ မြတ်စွာဘုရားကို ခရီးဦးကြိုဆိုရန် ငြင်းဆန်ခဲ့သော နေရာဟု ဖော်ပြထားသည်။ ",
        "ခရီးအကွာအဝေးနှင့် နေရာအနေအထားအရ ချောက်ခန္ဒီစေတီသည်  မှတ်တမ်းတွင်ပါသော  စေတီကြီးဖြစ်နိုင်သည်ဟု ကျောက်စာဝန် ကန်နင်ဟန်က ယူဆခဲ့သည် ။ ယနေ့ခေတ် စေတီကုန်းအထက်တွင် မြင်နေရသော ရှစ်မြောင့်ပုံ မျှော်စင်မှာ ဗုဒ္ဓသာသနိက အဆောက်အအုံမဟုတ်ချေ။ ခမည်းတော် မဂိုလ်ဘုရင် ဟူမယွန် (Humayun) စစ်ရှုံးကာ ထွက်ပြေးရင်း ထိုအရပ်မှာ ခိုလှုံခဲ့ဖူးသော အထိမ်းအမှတ်ဖြင့် သားဖြစ်သူ အက္ကဘာဘုရင်က ၁၅၈၈-ခုနှစ်တွင်  တည်ခဲ့သော  အဆောက်အအုံ တခုသာ ဖြစ်သည်။",
        "ချောက်ခန္ဒီစေတီမှ  ဣသိပတနလမ်း (Rishpattan Road) အတိုင်း မြောက်ဘက်ကို မိုင်ဝက်ခန့်တွင်  အိန္ဒိယရှေးဟောင်းသုတေသနဌာန (ASI - Archaeological Survey of India) က ထိမ်းသိမ်းစောင့်ရှောက်ထားသော  မိဂဒါဝုန်ဥယျာဉ်ရှိသည်။  ASI က ထိမ်းသိမ်းစောင့်ရှောက်ထားသော နေရာတို့သည် ဝင်ကြေးပေးရသည်။ ",
        "မိဂဒါဝုန်ဝင်းအတွင်း ဝင်ပေါက်မှ တဆင့်သွားလျှင် လူသွားလမ်း၏ တဖက်တချက်မှာ ကျောင်းဆောင် အမှတ် (၅) နှင့်  အမှတ် (၇) ရှိသည်။ ထိုမှ ဆက်သွားလျှင် ဓမ္မစကြာတရား ဟောကြားတော်ရာ နေရာအထိမ်းအမှတ် ဓမ္မရာဇိကစေတီသို့  ရောက်သည်။ မူလက အသောကမင်းကြီး တည်ထားခဲ့ပြီး ခေတ်အဆက်ဆက် ပြုပြင်မွမ်းမံခဲ့ကြသော  စေတီဖြစ်သည်။ တရုတ်ရဟန်းတော် ရွှန်ကျန် ရောက်ခဲ့စဉ်က အမြင့်ဉာဏ်တော် ပေ-၁၀၀ ရှိကြောင်း  မှတ်တမ်းတင်ထားခဲ့ပြီး ယခုအချိန်တွင်  စက်ဝိုင်းပုံ စေတီအုတ်မြစ်ခုံသာ  ကျန်သည်။",
        "မိဂဒါဝုန်ရှိ စေတီပုထိုး ၊ ကျောင်းတိုက်များသည်  ခရစ်နှစ် ၁၁-ရာစု အစောပိုင်းကာလတွင်  မွတ်စလင်တို့၏ တိုက်ခိုက်ဖျက်ဆီးမှုကို အကြိမ်ကြိမ်ခံခဲ့ရသည် ။ ၁၀၂၆-ခုနှစ် ပါလမင်းဆက်ခေတ်တွင်  မိဂဒါဝုန်ကို ပြန်လည်ထူထောင် ပြုပြင်ခဲ့သည် ။ သို့သော်  ၁၁၉၃-ခုနှစ်တွင်  မိုဟာမက် ဂေါရီ (Mohammad Ghori) ခေါင်းဆောင်သော  မွတ်စလင်တပ်တို့၏   ဖျက်ဆီးခြင်းကို ခံခဲ့ရပြန်သည် ။ စုပုံပြီး မီးရှို့ခံထားခဲ့ရသော လူရိုးများ၊ သံထည်၊ သစ်သားတိုင်ကြီးများနှင့်  ဆင်းတုတော်များကို ကျောင်းဆောင် အမှတ် (၅) နေရာတွင် တွေ့ခဲ့ရကြောင်း  မိဂဒါဝုန်ကို ပြန်လည်တူးဖော်ကြသော  ဗြိတိသျှ သုတေသီတို့  ဆိုသည်။ ",
        "ထို့အပြင် ၁၇၉၄-ခုနှစ်ခန့်က  မဟာရာဇာတဦး၏ ဝန်ကြီးဖြစ်သူ ဂျဂတ်ဆင်း (Jagat Singh) ဆိုသူက မိဂဒါဝုန်ရှိ စေတီပုထိုးဟောင်းများကို ဖြိုဖျက်ပြီး အုတ်ကျောက်တို့ကို ယူကာ ဗာရာဏသီ ဈေးနှင့် အဆောက်အအုံများ  တည်ဆောက်ရာ၌ အသုံးပြုခဲ့သည့်အတွက် ဓမ္မရာဇိကစေတီတော်ကြီးမှာ  လုံး၀ ဥဿုံပျက်သုံးပြီး အုတ်မြစ်အရာလောက်သာ ကျန်ခဲ့သည်။ ဓမ္မရာဇိကစေတီတော်ကို ဖျက်ဆီးစဉ်က ဌာပနာတိုက်ထဲတွင်  ရုပ်ပွားဆင်းတုတော် တစ်ဆူနှင့် ဓာတ်တော်ကြုတ်ပါသော  ကျောက်သေတ္တာ တစ်လုံးတွေ့ခဲ့ပြီး၊ ဓာတ်တော်ပြာများကို ဂင်္ဂါမြစ်ထဲ မျှောပစ်ခဲ့သည်။",
        " ကျောက်စာဝန် ကန်နင်ဟန်က ၁၈၃၅-ခုနှစ်ခန့်တွင် ထိုကျောက်သေတ္တာနှင့် ဆင်းတုတော်ကို ရှာပုံတော် ဖွင့်ခဲ့ရာ   ဂျဂတ်ဆင်း မိဂဒါဝုန်ကို ဖြိုဖျက်စဉ်က ကလေးဘဝနှင့် ပါဝင်ခဲ့ဖူးသော  ဆန်ကာ (Sangkar) အမည်ရ  အဘိုးအိုတစ်ဦးနှင့် ဆက်သွယ်မိပြီး၊ သူ့အကူအညီနှင့် ပင်  ကျောက်သေတ္တာကို ပြန်လည် ရှာဖွေ တူးဖော်နိုင်ခဲ့သည်။ ကျောက်သေတ္တာနှင့် ဆင်းတုတော် ၆၀ ကို အရှေ့တိုင်း သုတေသနများ ပြုလုပ်နေသောအာရှအသင်း (Asiatic Society) ကို လှူဒါန်းခဲ့ပြီး၊ ယခုအခါ ကာလကတ္တား ပြတိုက်တွင် ပြသထားသည်။  ပန်းပုလက်ရာများပါရှိသော  ကျောက်တုံး အတော်များများကို ဒေသခံတို့က အသုံးပြုနေသည့် အပြင် ဗြိတိသျှ အင်ဂျင်နီယာတို့ကလည်း  ဒန်ကန်(Dunncan)တံတားနှင့် ဘုရင်မကောလိပ်ကျောင်း (Queen's College)တို့ ဆောက်လုပ်ရာတွင် အသုံးပြုခဲ့ကြသည်ကို တွေ့ရသည်။",
        "မြတ်စွာဘုရား ဓမ္မစကြာတရား ဟောကြားတော်မူခဲ့ရာ အထိမ်းအမှတ် စေတီတော် အုတ်မြစ်ခုံရှေ့တွင် ဓမ္မစက္ကပဝတ္တနသုတ်ကို ရွတ်ဖတ် ပူဇော်နိုင်သည်။"
      ],
     "images": [
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek1.jpg?raw=true",
          "caption": "ဓမ္မေခ စေတီ",
          "afterParagraph": 2
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek2.jpg?raw=true",
          "caption": "ဓမ္မေခ စေတီ",
          "afterParagraph": 3
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek3.jpg?raw=true",
          "caption": "၁၉၀၇ ခုနှစ်ခန့်က  အပျက်အစီးများကြားမှ  ဓမ္မေခ စေတီ(ညာဘက်တွင် ဂျိန်းဘုရားကျောင်းကို တွေ့နိုင်သည်။)",
          "afterParagraph": 4
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek4.jpg?raw=true",
          "caption": "မိဂဒါဝုန်ကို တူးဖော်စဉ်",
          "afterParagraph": 5
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek5.jpeg?raw=true",
          "caption": "ဓမ္မရာဇိက စေတီ",
          "afterParagraph": 6
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek6.jpg?raw=true",
          "caption": "ဓမ္မေခ စေတီ နံရံမှ ဗိသုကာ လက်ရာများ",
          "afterParagraph": 7
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek7.jpg?raw=true",
          "caption": "ဓမ္မေခ စေတီ နံရံမှ ဗိသုကာ လက်ရာများ",
          "afterParagraph": 8
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek8.jpg?raw=true",
          "caption": "မိဂဒါဝုန်ကို တူးဖော်စဉ် တွေ့ရှိရသော ဆင်းတုတော်",
          "afterParagraph": 9
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek9.jpg?raw=true",
          "caption": "အသောက ကျောက်စာတိုင် ထိပ်ပိုင်း",
          "afterParagraph": 10
        },       
        {
          "url": "https://github.com/AungNaingPhyo2006/younmeinfo/blob/main/buddha/migadawun/dhamek10.jpg?raw=true",
          "caption": "အသောက ကျောက်စာတိုင်",
          "afterParagraph": 11
        }
      ]
    }
  ]
}
